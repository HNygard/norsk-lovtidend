[
    {
        "tag": "p",
        "class": "marg",
        "html": "<a data-id=\"forarbeid/otprp-19-200405\" class=\" reference\" href=\"/forarbeid/otprp-19-200405\">Ot.prp.nr.19 (2004–2005)</a>, <a data-id=\"forarbeid/inns-o-34-200405\" class=\" reference\" href=\"/forarbeid/inns-o-34-200405\">Innst.O.nr.34 (2004–2005)</a> og <a data-id=\"forarbeid/besl-o-37-200405\" class=\" reference\" href=\"/forarbeid/besl-o-37-200405\">Besl.O.nr.37 (2004–2005)</a>. Odels- og lagtingsvedtak hhv. 14. og 17. desember 2004. Fremmet av Landbruks- og matdepartementet.",
        "text": "Ot.prp.nr.19 (2004–2005), Innst.O.nr.34 (2004–2005) og Besl.O.nr.37 (2004–2005). Odels- og lagtingsvedtak hhv. 14. og 17. desember 2004. Fremmet av Landbruks- og matdepartementet."
    },
    {
        "tag": "h2",
        "class": "",
        "html": "I",
        "text": "I"
    },
    {
        "tag": "p",
        "class": "avsnitt",
        "html": "I <a data-id=\"lov/1994-03-25-7\" class=\" reference\" href=\"/lov/1994-03-25-7\">lov 25. mars 1994 nr. 7</a> om sikring mot og erstatning for naturskader (naturskadeloven) gjøres følgende endringer:",
        "text": "I lov 25. mars 1994 nr. 7 om sikring mot og erstatning for naturskader (naturskadeloven) gjøres følgende endringer:"
    },
    {
        "tag": "p",
        "class": "marg",
        "html": "<a data-id=\"lov/1994-03-25-7/§5\" class=\" reference\" href=\"/lov/1994-03-25-7/%C2%A75\">§ 5</a> skal lyde:",
        "text": "§ 5 skal lyde:"
    },
    {
        "tag": "p",
        "class": "avsnitt",
        "html": "Det gis ikke erstatning for skade på avling på rot, skip og småbåter og ting i disse, luftfartøy, fiskeredskap, utstyr i sjøen for produksjon av fisk, fisk i steng, lås eller dam, antenner, skilt o.l., utstyr for utvinning av olje, gass eller andre naturforekomster på havbunnen, kontanter og verdipapirer. Det gis heller ikke erstatning for stormskader på skog, dersom ikke noe annet følger av nærmere forskrifter gitt av Kongen. I tilfeller som nevnt i første punktum, kan fondsstyret likevel gi hel eller delvis erstatning dersom særlige forhold tilsier det og det ikke er adgang til å forsikre seg mot slike skader nevnt i første puktum ved en alminnelig forsikringsordning.",
        "text": "Det gis ikke erstatning for skade på avling på rot, skip og småbåter og ting i disse, luftfartøy, fiskeredskap, utstyr i sjøen for produksjon av fisk, fisk i steng, lås eller dam, antenner, skilt o.l., utstyr for utvinning av olje, gass eller andre naturforekomster på havbunnen, kontanter og verdipapirer. Det gis heller ikke erstatning for stormskader på skog, dersom ikke noe annet følger av nærmere forskrifter gitt av Kongen. I tilfeller som nevnt i første punktum, kan fondsstyret likevel gi hel eller delvis erstatning dersom særlige forhold tilsier det og det ikke er adgang til å forsikre seg mot slike skader nevnt i første puktum ved en alminnelig forsikringsordning."
    },
    {
        "tag": "p",
        "class": "avsnitt",
        "html": "Er det tinglyst erklæring som nevnt i <a data-id=\"lov/1994-03-25-7/§14\" class=\" reference\" href=\"/lov/1994-03-25-7/%C2%A714\">§ 14</a>, ytes det ikke erstatning for skade på byggverk oppført etter at tinglysing er skjedd, eller for løsøre som befinner seg i byggverket, når skaden er av slik art som erklæringen gjelder. Der det er tinglyst slik erklæring, kan det ikke ytes erstatning for skader inntrådt etter at det er gitt tilskudd til fraflytting basert på hele eiendommens verdi. Kongen kan gi forskrift om at det ikke skal gis erstatning for visse arter av byggverk.",
        "text": "Er det tinglyst erklæring som nevnt i § 14, ytes det ikke erstatning for skade på byggverk oppført etter at tinglysing er skjedd, eller for løsøre som befinner seg i byggverket, når skaden er av slik art som erklæringen gjelder. Der det er tinglyst slik erklæring, kan det ikke ytes erstatning for skader inntrådt etter at det er gitt tilskudd til fraflytting basert på hele eiendommens verdi. Kongen kan gi forskrift om at det ikke skal gis erstatning for visse arter av byggverk."
    },
    {
        "tag": "p",
        "class": "marg",
        "html": "<a data-id=\"lov/1994-03-25-7/§7\" class=\" reference\" href=\"/lov/1994-03-25-7/%C2%A77\">§ 7</a> skal lyde:",
        "text": "§ 7 skal lyde:"
    },
    {
        "tag": "p",
        "class": "avsnitt",
        "html": "Det er et vilkår for å få erstatning at skaden er meldt til lensmannen – utenfor lensmannsdistrikt til tingretten – senest tre måneder etter at den er inntrådt. Fondsstyret kan bestemme at saken skal tas under behandling selv om meldingsfristen er oversittet dersom særlige grunner taler for det.",
        "text": "Det er et vilkår for å få erstatning at skaden er meldt til lensmannen – utenfor lensmannsdistrikt til tingretten – senest tre måneder etter at den er inntrådt. Fondsstyret kan bestemme at saken skal tas under behandling selv om meldingsfristen er oversittet dersom særlige grunner taler for det."
    },
    {
        "tag": "p",
        "class": "marg",
        "html": "<a data-id=\"lov/1994-03-25-7/§8\" class=\" reference\" href=\"/lov/1994-03-25-7/%C2%A78\">§ 8</a> skal lyde:",
        "text": "§ 8 skal lyde:"
    },
    {
        "tag": "p",
        "class": "avsnitt",
        "html": "Taksten fastsettes ved skjønn som i lensmannsdistrikt styres av lensmannen. Utenfor lensmannsdistrikt oppnevnes takststyreren av tingretten. Skaden skal takseres så snart som mulig.",
        "text": "Taksten fastsettes ved skjønn som i lensmannsdistrikt styres av lensmannen. Utenfor lensmannsdistrikt oppnevnes takststyreren av tingretten. Skaden skal takseres så snart som mulig."
    },
    {
        "tag": "p",
        "class": "avsnitt",
        "html": "Fondsstyret kan med samtykke fra skadelidte bestemme at skaden takseres på annen måte. Ved mindre skader kan fondsstyret godta skadelidtes skadeoppgave.",
        "text": "Fondsstyret kan med samtykke fra skadelidte bestemme at skaden takseres på annen måte. Ved mindre skader kan fondsstyret godta skadelidtes skadeoppgave."
    },
    {
        "tag": "p",
        "class": "avsnitt",
        "html": "Takststyreren skal vurdere om det er grunnlag for å avholde takst. Kommer takststyreren til at det ikke bør holdes takst fordi skademeldingen er kommet for sent, eller fordi vilkårene for erstatning ikke foreligger, sender styreren meldingen med sin uttalelse til fondsstyret. Det samme gjelder dersom styreren finner at annet ledd bør anvendes, eller dette er begjært av skadelidte. Fondsstyret avgjør om takst blir holdt. Fondsstyrets vedtak kan ikke påklages.",
        "text": "Takststyreren skal vurdere om det er grunnlag for å avholde takst. Kommer takststyreren til at det ikke bør holdes takst fordi skademeldingen er kommet for sent, eller fordi vilkårene for erstatning ikke foreligger, sender styreren meldingen med sin uttalelse til fondsstyret. Det samme gjelder dersom styreren finner at annet ledd bør anvendes, eller dette er begjært av skadelidte. Fondsstyret avgjør om takst blir holdt. Fondsstyrets vedtak kan ikke påklages."
    },
    {
        "tag": "p",
        "class": "avsnitt",
        "html": "Skadelidte kan kreve takst på egen bekostning dersom fondsstyret vedtar at takst ikke skal holdes. Fristen for å kreve takst er to uker etter at han fikk melding om vedtaket. Ender saken med at han får erstatning, har han krav på dekning av omkostningene overensstemmende med reglene i <a data-id=\"lov/1994-03-25-7/§9\" class=\" reference\" href=\"/lov/1994-03-25-7/%C2%A79\">§ 9</a> fjerde ledd.",
        "text": "Skadelidte kan kreve takst på egen bekostning dersom fondsstyret vedtar at takst ikke skal holdes. Fristen for å kreve takst er to uker etter at han fikk melding om vedtaket. Ender saken med at han får erstatning, har han krav på dekning av omkostningene overensstemmende med reglene i § 9 fjerde ledd."
    },
    {
        "tag": "p",
        "class": "marg",
        "html": "<a data-id=\"lov/1994-03-25-7/§10\" class=\" reference\" href=\"/lov/1994-03-25-7/%C2%A710\">§ 10</a> første ledd skal lyde:",
        "text": "§ 10 første ledd skal lyde:"
    },
    {
        "tag": "p",
        "class": "avsnitt",
        "html": "Kan skaden gjenopprettes, settes taksten til omkostningene ved det. Vil den skadde gjenstand etter utbedringen få større verdi enn den hadde før skaden inntraff, skal verdistigningen takseres særskilt. Dersom det kan være grunn for fondsstyret til å sette vilkår som nevnt i <a data-id=\"lov/1994-03-25-7/§14\" class=\" reference\" href=\"/lov/1994-03-25-7/%C2%A714\">§ 14</a> annet ledd, skal utgiftene til slike tiltak takseres særskilt.",
        "text": "Kan skaden gjenopprettes, settes taksten til omkostningene ved det. Vil den skadde gjenstand etter utbedringen få større verdi enn den hadde før skaden inntraff, skal verdistigningen takseres særskilt. Dersom det kan være grunn for fondsstyret til å sette vilkår som nevnt i § 14 annet ledd, skal utgiftene til slike tiltak takseres særskilt."
    },
    {
        "tag": "p",
        "class": "marg",
        "html": "<a data-id=\"lov/1994-03-25-7/§11\" class=\" reference\" href=\"/lov/1994-03-25-7/%C2%A711\">§ 11</a> annet ledd nummer 4 skal lyde:",
        "text": "§ 11 annet ledd nummer 4 skal lyde:"
    },
    {
        "tag": "table",
        "class": "listeItem avsnitt",
        "html": "<tr>\n<td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">4.\t</td>\n<td class=\" morTableVerticalAlignTop morTableAlignLeft\">Ved fastsetting av erstatning kan fondsstyret trekke fra den takserte verdistigningen etter <a data-id=\"lov/1994-03-25-7/§10\" class=\" reference\" href=\"/lov/1994-03-25-7/%C2%A710\">§ 10</a> dersom det finnes rimelig.</td>\n</tr>",
        "text": "4.\tVed fastsetting av erstatning kan fondsstyret trekke fra den takserte verdistigningen etter § 10 dersom det finnes rimelig."
    },
    {
        "tag": "h2",
        "class": "",
        "html": "II",
        "text": "II"
    },
    {
        "tag": "p",
        "class": "avsnitt",
        "html": "I <a data-id=\"lov/1989-06-16-70\" class=\" reference\" href=\"/lov/1989-06-16-70\">lov 16. juni 1989 nr. 70</a> om naturskadeforsikring gjøres følgende endring:",
        "text": "I lov 16. juni 1989 nr. 70 om naturskadeforsikring gjøres følgende endring:"
    },
    {
        "tag": "p",
        "class": "marg",
        "html": "<a data-id=\"lov/1989-06-16-70/§1\" class=\" reference\" href=\"/lov/1989-06-16-70/%C2%A71\">§ 1</a> første ledd skal lyde:",
        "text": "§ 1 første ledd skal lyde:"
    },
    {
        "tag": "p",
        "class": "avsnitt",
        "html": "Ting i Norge som er forsikret mot brannskade, er også forsikret mot naturskade, dersom skaden på vedkommende ting ikke dekkes av annen forsikring. Med naturskade forstås skade som direkte skyldes naturulykke, så som skred, storm, flom, stormflo, jordskjelv eller vulkanutbrudd. Er den forsikrede ting et bolighus eller fritidshus, omfatter forsikringen også naturskader på hage, hageanlegg og gårdsplass oppad begrenset til 5 dekar, inkludert den delen av en tilførselsvei som ligger innenfor hagen, hageanlegget og gårdsplassen.",
        "text": "Ting i Norge som er forsikret mot brannskade, er også forsikret mot naturskade, dersom skaden på vedkommende ting ikke dekkes av annen forsikring. Med naturskade forstås skade som direkte skyldes naturulykke, så som skred, storm, flom, stormflo, jordskjelv eller vulkanutbrudd. Er den forsikrede ting et bolighus eller fritidshus, omfatter forsikringen også naturskader på hage, hageanlegg og gårdsplass oppad begrenset til 5 dekar, inkludert den delen av en tilførselsvei som ligger innenfor hagen, hageanlegget og gårdsplassen."
    },
    {
        "tag": "h2",
        "class": "",
        "html": "III",
        "text": "III"
    },
    {
        "tag": "p",
        "class": "avsnitt",
        "html": "Loven trer i kraft fra den tid Kongen bestemmer.",
        "text": "Loven trer i kraft fra den tid Kongen bestemmer."
    }
]