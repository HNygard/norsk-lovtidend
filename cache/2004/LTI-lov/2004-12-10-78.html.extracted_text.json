[
    {
        "tag": "p",
        "class": "marg",
        "html": "Ot.prp.nr.1 (2004–2005), Innst.O.nr.10 (2004–2005) og Besl.O.nr.17 (2004–2005). Odels- og lagtingsvedtak hhv. 26. november og 2. desember 2004. Fremmet av Finansdepartementet.",
        "text": "Ot.prp.nr.1 (2004–2005), Innst.O.nr.10 (2004–2005) og Besl.O.nr.17 (2004–2005). Odels- og lagtingsvedtak hhv. 26. november og 2. desember 2004. Fremmet av Finansdepartementet."
    },
    {
        "tag": "p",
        "class": "avsnitt",
        "html": "I lov 13. juni 1975 nr. 35 om skattlegging av undersjøiske petroleumsforekomster mv. gjøres følgende endringer:",
        "text": "I lov 13. juni 1975 nr. 35 om skattlegging av undersjøiske petroleumsforekomster mv. gjøres følgende endringer:"
    },
    {
        "tag": "h2",
        "class": "",
        "html": "I",
        "text": "I"
    },
    {
        "tag": "p",
        "class": "marg",
        "html": "§ 3 bokstav c femte ledd skal lyde:",
        "text": "§ 3 bokstav c femte ledd skal lyde:"
    },
    {
        "tag": "p",
        "class": "avsnitt",
        "html": "Den skattepliktige kan kreve utbetalt fra staten skatteverdien av direkte og indirekte utgifter (med unntak av finansutgifter) til undersøkelse etter petroleumsforekomster, for så vidt beløpet ikke overstiger årets underskudd i henholdsvis alminnelig inntekt i sokkeldistriktet og grunnlaget for særskatt. Skatteverdien av undersøkelsesutgiftene fastsettes ved å multiplisere de fradragsberettigede utgiftene i alminnelig inntekt og i særskattegrunnlaget med gjeldende skattesatser for året da undersøkelsesutgiftene er pådratt. Beløpet fastsettes av ligningsmyndighetene ved ligningen for det aktuelle inntektsår. Når skatteverdien av undersøkelsesutgifter kreves utbetalt etter dette ledd, skal utgiftene ikke inngå i underskudd som behandles etter andre bestemmelser i § 3 c.",
        "text": "Den skattepliktige kan kreve utbetalt fra staten skatteverdien av direkte og indirekte utgifter (med unntak av finansutgifter) til undersøkelse etter petroleumsforekomster, for så vidt beløpet ikke overstiger årets underskudd i henholdsvis alminnelig inntekt i sokkeldistriktet og grunnlaget for særskatt. Skatteverdien av undersøkelsesutgiftene fastsettes ved å multiplisere de fradragsberettigede utgiftene i alminnelig inntekt og i særskattegrunnlaget med gjeldende skattesatser for året da undersøkelsesutgiftene er pådratt. Beløpet fastsettes av ligningsmyndighetene ved ligningen for det aktuelle inntektsår. Når skatteverdien av undersøkelsesutgifter kreves utbetalt etter dette ledd, skal utgiftene ikke inngå i underskudd som behandles etter andre bestemmelser i § 3 c."
    },
    {
        "tag": "h2",
        "class": "",
        "html": "II",
        "text": "II"
    },
    {
        "tag": "p",
        "class": "marg",
        "html": "§ 3 bokstav c sjette og syvende ledd oppheves.",
        "text": "§ 3 bokstav c sjette og syvende ledd oppheves."
    },
    {
        "tag": "p",
        "class": "marg",
        "html": "§ 3 bokstav c åttende ledd blir § 3 bokstav c sjette ledd.",
        "text": "§ 3 bokstav c åttende ledd blir § 3 bokstav c sjette ledd."
    },
    {
        "tag": "p",
        "class": "marg",
        "html": "§ 3 bokstav f nytt femte ledd skal lyde:",
        "text": "§ 3 bokstav f nytt femte ledd skal lyde:"
    },
    {
        "tag": "p",
        "class": "avsnitt",
        "html": "Gjenværende kostpris for driftsmiddel som mister sin bruksverdi ved avslutning av produksjon fra petroleumsforekomst, kan føres til fradrag i avslutningsåret.",
        "text": "Gjenværende kostpris for driftsmiddel som mister sin bruksverdi ved avslutning av produksjon fra petroleumsforekomst, kan føres til fradrag i avslutningsåret."
    },
    {
        "tag": "p",
        "class": "marg",
        "html": "§ 5 første ledd annet punktum oppheves.",
        "text": "§ 5 første ledd annet punktum oppheves."
    },
    {
        "tag": "p",
        "class": "marg",
        "html": "§ 5 første ledd tredje og fjerde punktum blir § 5 annet og tredje punktum.",
        "text": "§ 5 første ledd tredje og fjerde punktum blir § 5 annet og tredje punktum."
    },
    {
        "tag": "p",
        "class": "marg",
        "html": "§ 5 femte ledd nytt niende punktum skal lyde:",
        "text": "§ 5 femte ledd nytt niende punktum skal lyde:"
    },
    {
        "tag": "p",
        "class": "avsnitt",
        "html": "Friinntekt beregnes ikke av gjenværende kostpris som fradragsføres etter § 3 f femte ledd.",
        "text": "Friinntekt beregnes ikke av gjenværende kostpris som fradragsføres etter § 3 f femte ledd."
    },
    {
        "tag": "p",
        "class": "marg",
        "html": "§ 5 syvende og åttende ledd blir § 5 åttende og nytt niende ledd.",
        "text": "§ 5 syvende og åttende ledd blir § 5 åttende og nytt niende ledd."
    },
    {
        "tag": "h2",
        "class": "",
        "html": "III",
        "text": "III"
    },
    {
        "tag": "p",
        "class": "marg",
        "html": "§ 3 bokstav c fjerde ledd skal lyde:",
        "text": "§ 3 bokstav c fjerde ledd skal lyde:"
    },
    {
        "tag": "p",
        "class": "avsnitt",
        "html": "Når det ved opphør av særskattepliktig virksomhet foreligger et udekket underskudd, kan den skattepliktige kreve utbetalt fra staten skatteverdien av slikt underskudd. Skatteverdien fastsettes ved å multiplisere udekket underskudd i alminnelig inntekt i sokkeldistriktet og i grunnlaget for særskatt med gjeldende satser på opphørstidspunktet. Beløpet fastsettes av ligningsmyndighetene ved ligningen for det året den særskattepliktige virksomheten opphører.",
        "text": "Når det ved opphør av særskattepliktig virksomhet foreligger et udekket underskudd, kan den skattepliktige kreve utbetalt fra staten skatteverdien av slikt underskudd. Skatteverdien fastsettes ved å multiplisere udekket underskudd i alminnelig inntekt i sokkeldistriktet og i grunnlaget for særskatt med gjeldende satser på opphørstidspunktet. Beløpet fastsettes av ligningsmyndighetene ved ligningen for det året den særskattepliktige virksomheten opphører."
    },
    {
        "tag": "p",
        "class": "marg",
        "html": "§ 5 syvende ledd skal lyde:",
        "text": "§ 5 syvende ledd skal lyde:"
    },
    {
        "tag": "p",
        "class": "avsnitt",
        "html": "Når det ved opphør av særskattepliktig virksomhet foreligger overskytende friinntekt, kan den skattepliktige kreve utbetalt fra staten skatteverdien av slik friinntekt. Skatteverdien fastsettes ved å multiplisere overskytende friinntekt med gjeldende sats for særskatt på opphørstidspunktet. Beløpet fastsettes av ligningsmyndighetene ved ligningen for det året den særskattepliktige virksomheten opphører.",
        "text": "Når det ved opphør av særskattepliktig virksomhet foreligger overskytende friinntekt, kan den skattepliktige kreve utbetalt fra staten skatteverdien av slik friinntekt. Skatteverdien fastsettes ved å multiplisere overskytende friinntekt med gjeldende sats for særskatt på opphørstidspunktet. Beløpet fastsettes av ligningsmyndighetene ved ligningen for det året den særskattepliktige virksomheten opphører."
    },
    {
        "tag": "h2",
        "class": "",
        "html": "IV",
        "text": "IV"
    },
    {
        "tag": "p",
        "class": "marg",
        "html": "§ 5 fjerde ledd skal lyde:",
        "text": "§ 5 fjerde ledd skal lyde:"
    },
    {
        "tag": "p",
        "class": "avsnitt",
        "html": "Friinntekten settes til 7,5 pst. av kostpris for driftsmiddel som nevnt i § 3 b. Kostprisen for driftsmidlet medregnes ved beregning av skattbar inntekt etter annet ledd i 4 år fra og med det året det er påbegynt avskrevet. Friinntekten fradragsføres ved beregning av særskatt.",
        "text": "Friinntekten settes til 7,5 pst. av kostpris for driftsmiddel som nevnt i § 3 b. Kostprisen for driftsmidlet medregnes ved beregning av skattbar inntekt etter annet ledd i 4 år fra og med det året det er påbegynt avskrevet. Friinntekten fradragsføres ved beregning av særskatt."
    },
    {
        "tag": "p",
        "class": "marg",
        "html": "§ 5 femte ledd første til syvende punktum og nytt åttende punktum skal lyde:",
        "text": "§ 5 femte ledd første til syvende punktum og nytt åttende punktum skal lyde:"
    },
    {
        "tag": "p",
        "class": "avsnitt",
        "html": "Ved realisasjon av driftsmiddel som nevnt i § 3 b, skal skattyter beregne friinntekt som tas til inntekt eller føres til fradrag ved beregning av særskatt. Grunnlaget for beregning av friinntekt ved realisasjon settes lik realisasjonsvederlaget fratrukket historisk kostpris multiplisert med en justeringsfaktor. Justeringsfaktoren settes til forholdet mellom gjenværende friinntektsperiode og samlet friinntektsperiode, jf. fjerde ledd. Friinntekten settes til 7,5 pst. av beregningsgrunnlaget, og medregnes i 4 år fra og med realisasjonsåret. Hvis beregningsgrunnlaget er negativt, skal friinntekten fradragsføres ved beregning av særskatt. Uttak av driftsmiddel som nevnt fra særskattepliktig virksomhet, jf. § 3 f, likestilles med realisasjon etter bestemmelsene i foregående punktum. Tilsvarende gjelder når driftsmidlet ikke lenger kvalifiserer til avskrivninger etter § 3 b. Ved anvendelsen av bestemmelsen i sjette og syvende punktum, settes realisasjonsvederlaget på uttakstidspunktet til omsetningsverdi.",
        "text": "Ved realisasjon av driftsmiddel som nevnt i § 3 b, skal skattyter beregne friinntekt som tas til inntekt eller føres til fradrag ved beregning av særskatt. Grunnlaget for beregning av friinntekt ved realisasjon settes lik realisasjonsvederlaget fratrukket historisk kostpris multiplisert med en justeringsfaktor. Justeringsfaktoren settes til forholdet mellom gjenværende friinntektsperiode og samlet friinntektsperiode, jf. fjerde ledd. Friinntekten settes til 7,5 pst. av beregningsgrunnlaget, og medregnes i 4 år fra og med realisasjonsåret. Hvis beregningsgrunnlaget er negativt, skal friinntekten fradragsføres ved beregning av særskatt. Uttak av driftsmiddel som nevnt fra særskattepliktig virksomhet, jf. § 3 f, likestilles med realisasjon etter bestemmelsene i foregående punktum. Tilsvarende gjelder når driftsmidlet ikke lenger kvalifiserer til avskrivninger etter § 3 b. Ved anvendelsen av bestemmelsen i sjette og syvende punktum, settes realisasjonsvederlaget på uttakstidspunktet til omsetningsverdi."
    },
    {
        "tag": "h2",
        "class": "",
        "html": "V",
        "text": "V"
    },
    {
        "tag": "p",
        "class": "avsnitt",
        "html": "<em class=\" \">Ikrafttredelse</em>",
        "text": "Ikrafttredelse"
    },
    {
        "tag": "p",
        "class": "avsnitt",
        "html": "Endringen under I trer i kraft straks med virkning for undersøkelsesutgifter som pådras fra og med inntektsåret 2005.",
        "text": "Endringen under I trer i kraft straks med virkning for undersøkelsesutgifter som pådras fra og med inntektsåret 2005."
    },
    {
        "tag": "p",
        "class": "avsnitt",
        "html": "Endringene under II trer i kraft straks med virkning fra og med inntektsåret 2005.",
        "text": "Endringene under II trer i kraft straks med virkning fra og med inntektsåret 2005."
    },
    {
        "tag": "p",
        "class": "avsnitt",
        "html": "Endringene under III trer i kraft straks med virkning for udekket underskudd og overskytende friinntekt oppstått fra og med inntektsåret 2002 i særskattepliktig virksomhet som opphører 1. januar 2005 eller senere.",
        "text": "Endringene under III trer i kraft straks med virkning for udekket underskudd og overskytende friinntekt oppstått fra og med inntektsåret 2002 i særskattepliktig virksomhet som opphører 1. januar 2005 eller senere."
    },
    {
        "tag": "p",
        "class": "avsnitt",
        "html": "Endringene under IV trer i kraft straks med virkning for utgifter pådratt fra og med 1. januar 2005.",
        "text": "Endringene under IV trer i kraft straks med virkning for utgifter pådratt fra og med 1. januar 2005."
    },
    {
        "tag": "h2",
        "class": "",
        "html": "VI",
        "text": "VI"
    },
    {
        "tag": "p",
        "class": "avsnitt",
        "html": "<em class=\" \">Overgangsbestemmelse</em>",
        "text": "Overgangsbestemmelse"
    },
    {
        "tag": "p",
        "class": "avsnitt",
        "html": "Endringene under IV gjelder ikke for utgifter pådratt i inntektsårene 2005 til 2007 i henhold til plan eller tillatelse etter petroleumsloven §§ 4-2 og 4-3 som er godkjent av Stortinget i 2004. Videre omfatter endringene under IV ikke utgifter som omfattes av petroleumsskatteloven § 3 b tredje punktum, og som er pådratt i inntektsårene 2005 og 2006.",
        "text": "Endringene under IV gjelder ikke for utgifter pådratt i inntektsårene 2005 til 2007 i henhold til plan eller tillatelse etter petroleumsloven §§ 4-2 og 4-3 som er godkjent av Stortinget i 2004. Videre omfatter endringene under IV ikke utgifter som omfattes av petroleumsskatteloven § 3 b tredje punktum, og som er pådratt i inntektsårene 2005 og 2006."
    }
]