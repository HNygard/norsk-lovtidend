[
    {
        "tag": "p",
        "class": "marg",
        "html": "Ot.prp.nr.61 (2003–2004), Innst.O.nr.86 (2003–2004) og Besl.O.nr.90 (2003–2004). Odels- og lagtingsvedtak hhv. 4. og 10. juni 2004. Fremmet av Justis- og politidepartementet.",
        "text": "Ot.prp.nr.61 (2003–2004), Innst.O.nr.86 (2003–2004) og Besl.O.nr.90 (2003–2004). Odels- og lagtingsvedtak hhv. 4. og 10. juni 2004. Fremmet av Justis- og politidepartementet."
    },
    {
        "tag": "h2",
        "class": "",
        "html": "I",
        "text": "I"
    },
    {
        "tag": "p",
        "class": "avsnitt",
        "html": "I lov 4. august 1995 nr. 53 om politiet gjøres følgende endringer:",
        "text": "I lov 4. august 1995 nr. 53 om politiet gjøres følgende endringer:"
    },
    {
        "tag": "p",
        "class": "marg",
        "html": "§ 9 nytt fjerde, femte, sjette ledd og syvende ledd skal lyde:",
        "text": "§ 9 nytt fjerde, femte, sjette ledd og syvende ledd skal lyde:"
    },
    {
        "tag": "p",
        "class": "avsnitt",
        "html": "Dersom den innbrakte på grunn av beruselsen er ute av stand til å ta vare på seg selv eller å gjøre rede for seg, skal politiet straks vurdere umiddelbart å overføre vedkommende til sykehus, legevakt eller avrusingsstasjon. Dersom slik overføring ikke finner sted, skal vedkommende ha legetilsyn ved innsettelsen i arresten.",
        "text": "Dersom den innbrakte på grunn av beruselsen er ute av stand til å ta vare på seg selv eller å gjøre rede for seg, skal politiet straks vurdere umiddelbart å overføre vedkommende til sykehus, legevakt eller avrusingsstasjon. Dersom slik overføring ikke finner sted, skal vedkommende ha legetilsyn ved innsettelsen i arresten."
    },
    {
        "tag": "p",
        "class": "avsnitt",
        "html": "Dersom det er grunn til å tro at den innbrakte har hodeskade, indre skade eller betydelig kroppsskade, eller helsetilstanden for øvrig er slik at helsetilsyn anses nødvendig, skal politiet straks tilkalle lege eller annet helsepersonell.",
        "text": "Dersom det er grunn til å tro at den innbrakte har hodeskade, indre skade eller betydelig kroppsskade, eller helsetilstanden for øvrig er slik at helsetilsyn anses nødvendig, skal politiet straks tilkalle lege eller annet helsepersonell."
    },
    {
        "tag": "p",
        "class": "avsnitt",
        "html": "I påvente av overføring til sykehus mv. eller gjennomføring av lege- eller helsetilsyn etter fjerde eller femte ledd, skal den innbrakte ha skjerpet tilsyn av politiet.",
        "text": "I påvente av overføring til sykehus mv. eller gjennomføring av lege- eller helsetilsyn etter fjerde eller femte ledd, skal den innbrakte ha skjerpet tilsyn av politiet."
    },
    {
        "tag": "p",
        "class": "avsnitt",
        "html": "Dersom den innbrakte ber om det, skal politiet formidle kontakt med lege eller annet helsepersonell.",
        "text": "Dersom den innbrakte ber om det, skal politiet formidle kontakt med lege eller annet helsepersonell."
    },
    {
        "tag": "p",
        "class": "marg",
        "html": "Nåværende femte ledd blir nytt åttende ledd.",
        "text": "Nåværende femte ledd blir nytt åttende ledd."
    },
    {
        "tag": "p",
        "class": "marg",
        "html": "Nytt kapittel III A skal lyde:",
        "text": "Nytt kapittel III A skal lyde:"
    },
    {
        "tag": "h3",
        "class": "",
        "html": "Kapittel III A. Politiets sikkerhetstjeneste. Organisering og oppgaver",
        "text": "Kapittel III A. Politiets sikkerhetstjeneste. Organisering og oppgaver"
    },
    {
        "tag": "p",
        "class": "marg",
        "html": "§ 17a, § 17b og § 17c samles i nytt kapittel III A.",
        "text": "§ 17a, § 17b og § 17c samles i nytt kapittel III A."
    },
    {
        "tag": "p",
        "class": "marg",
        "html": "§ 18 skal lyde:",
        "text": "§ 18 skal lyde:"
    },
    {
        "tag": "div",
        "class": "paragraf",
        "html": "§ 18. <em class=\" \">Politipersonalet</em>",
        "text": "§ 18. Politipersonalet"
    },
    {
        "tag": "p",
        "class": "avsnitt",
        "html": "Den som skal tilsettes i politi- og lensmannsetaten, herunder i Politidirektoratet, må ha plettfri vandel. Tilsatte med alminnelig politimyndighet må være norske statsborgere.",
        "text": "Den som skal tilsettes i politi- og lensmannsetaten, herunder i Politidirektoratet, må ha plettfri vandel. Tilsatte med alminnelig politimyndighet må være norske statsborgere."
    },
    {
        "tag": "p",
        "class": "avsnitt",
        "html": "Departementet fastsetter krav for tilsetting i stillinger tillagt alminnelig politimyndighet.",
        "text": "Departementet fastsetter krav for tilsetting i stillinger tillagt alminnelig politimyndighet."
    },
    {
        "tag": "p",
        "class": "marg",
        "html": "§ 19 overskriften skal lyde:",
        "text": "§ 19 overskriften skal lyde:"
    },
    {
        "tag": "div",
        "class": "paragraf",
        "html": "§ 19. <em class=\" \">Tilsetting mv.</em>",
        "text": "§ 19. Tilsetting mv."
    },
    {
        "tag": "p",
        "class": "marg",
        "html": "§ 19 annet til sjette ledd skal lyde:",
        "text": "§ 19 annet til sjette ledd skal lyde:"
    },
    {
        "tag": "p",
        "class": "avsnitt",
        "html": "Assisterende politidirektører i Politidirektoratet beskikkes av Kongen på åremål for inntil 6 år og politimestere i politidistrikter utnevnes som embetsmenn på åremål for inntil 6 år. Etter utlysning kan en åremålstilsetting gjentas med ytterligere en periode på 6 år. Visepolitimestrene i politidistriktene utnevnes som embetsmenn.",
        "text": "Assisterende politidirektører i Politidirektoratet beskikkes av Kongen på åremål for inntil 6 år og politimestere i politidistrikter utnevnes som embetsmenn på åremål for inntil 6 år. Etter utlysning kan en åremålstilsetting gjentas med ytterligere en periode på 6 år. Visepolitimestrene i politidistriktene utnevnes som embetsmenn."
    },
    {
        "tag": "p",
        "class": "avsnitt",
        "html": "Sjefene for politiets særorganer beskikkes av Kongen på åremål for inntil 6 år. Etter utlysning kan en åremålstilsetting gjentas med ytterligere en periode på 6 år. Sjefen for ØKOKRIM utnevnes likevel som embetsmann.",
        "text": "Sjefene for politiets særorganer beskikkes av Kongen på åremål for inntil 6 år. Etter utlysning kan en åremålstilsetting gjentas med ytterligere en periode på 6 år. Sjefen for ØKOKRIM utnevnes likevel som embetsmann."
    },
    {
        "tag": "p",
        "class": "avsnitt",
        "html": "Den som beskikkes som sjef for Politiets sikkerhetstjeneste, kan uten oppsigelsesfrist sies opp av Kongen og har i så fall krav på lønn i inntil 6 måneder. Dette lønnskravet faller bort i den utstrekning vedkommende får utbetalt lønn i annen statsstilling.",
        "text": "Den som beskikkes som sjef for Politiets sikkerhetstjeneste, kan uten oppsigelsesfrist sies opp av Kongen og har i så fall krav på lønn i inntil 6 måneder. Dette lønnskravet faller bort i den utstrekning vedkommende får utbetalt lønn i annen statsstilling."
    },
    {
        "tag": "p",
        "class": "avsnitt",
        "html": "Kongen kan fastsette nærmere bestemmelser om varighet, fornyelse og opphør for åremål etter paragrafen her.",
        "text": "Kongen kan fastsette nærmere bestemmelser om varighet, fornyelse og opphør for åremål etter paragrafen her."
    },
    {
        "tag": "p",
        "class": "avsnitt",
        "html": "Departementet kan bestemme at tilsetting i andre stillinger i Politidirektoratet skal skje ved beskikkelse og at andre stillinger i Politiets sikkerhetstjeneste skal være åremålsstillinger.",
        "text": "Departementet kan bestemme at tilsetting i andre stillinger i Politidirektoratet skal skje ved beskikkelse og at andre stillinger i Politiets sikkerhetstjeneste skal være åremålsstillinger."
    },
    {
        "tag": "p",
        "class": "marg",
        "html": "I § 20 slik den lyder etter endring ved lov 15. juni 2001 nr. 52 gjøres følgende endringer:",
        "text": "I § 20 slik den lyder etter endring ved lov 15. juni 2001 nr. 52 gjøres følgende endringer:"
    },
    {
        "tag": "div",
        "class": "paragraf",
        "html": "§ 20. <em class=\" \">Politimyndighet, legitimasjon og grader</em>",
        "text": "§ 20. Politimyndighet, legitimasjon og grader"
    },
    {
        "tag": "p",
        "class": "marg",
        "html": "§ 20 første og annet ledd skal lyde:",
        "text": "§ 20 første og annet ledd skal lyde:"
    },
    {
        "tag": "p",
        "class": "avsnitt",
        "html": "Direktøren for Politidirektoratet, embetsmenn og tjenestemenn med politigrader og lensmenn har politimyndighet i hele riket i kraft av sin stilling. Departementet kan gjøre unntak for bestemte stillinger.",
        "text": "Direktøren for Politidirektoratet, embetsmenn og tjenestemenn med politigrader og lensmenn har politimyndighet i hele riket i kraft av sin stilling. Departementet kan gjøre unntak for bestemte stillinger."
    },
    {
        "tag": "p",
        "class": "avsnitt",
        "html": "Departementet bestemmer hvilke andre ledere og tilsatte i Politidirektoratet og sjefer for politiets særorganer som har politimyndighet, og gir bestemmelse om tildeling av politimyndighet til studenter ved Politihøgskolen og personell i politireserven. Det samme gjelder for tildeling av politimyndighet til leder og tilsatte i spesialenheten for politisaker og påtalemyndigheten.",
        "text": "Departementet bestemmer hvilke andre ledere og tilsatte i Politidirektoratet og sjefer for politiets særorganer som har politimyndighet, og gir bestemmelse om tildeling av politimyndighet til studenter ved Politihøgskolen og personell i politireserven. Det samme gjelder for tildeling av politimyndighet til leder og tilsatte i spesialenheten for politisaker og påtalemyndigheten."
    },
    {
        "tag": "p",
        "class": "marg",
        "html": "§ 20 femte og sjette ledd skal lyde:",
        "text": "§ 20 femte og sjette ledd skal lyde:"
    },
    {
        "tag": "p",
        "class": "avsnitt",
        "html": "Den som har politimyndighet, skal under utøvelse av myndigheten ha politilegitimasjon med seg. Begrensninger i politimyndigheten skal fremgå av legitimasjonen. Tjenestemannen plikter, så langt tjenesteforholdene på stedet tillater, å oppgi navn eller tjenestenummer og grad eller stilling når dette forlanges av den som tjenestehandlingen direkte angår. Den som ikke er i politiuniform, skal på forlangende fremvise politilegitimasjon såfremt han ikke er kjent av den som forlanger det.",
        "text": "Den som har politimyndighet, skal under utøvelse av myndigheten ha politilegitimasjon med seg. Begrensninger i politimyndigheten skal fremgå av legitimasjonen. Tjenestemannen plikter, så langt tjenesteforholdene på stedet tillater, å oppgi navn eller tjenestenummer og grad eller stilling når dette forlanges av den som tjenestehandlingen direkte angår. Den som ikke er i politiuniform, skal på forlangende fremvise politilegitimasjon såfremt han ikke er kjent av den som forlanger det."
    },
    {
        "tag": "p",
        "class": "avsnitt",
        "html": "Departementet bestemmer hvilke grader det skal være i politiet og kan gi nærmere regler om uniform og politilegitimasjon.",
        "text": "Departementet bestemmer hvilke grader det skal være i politiet og kan gi nærmere regler om uniform og politilegitimasjon."
    },
    {
        "tag": "p",
        "class": "marg",
        "html": "§ 24a oppheves.",
        "text": "§ 24a oppheves."
    },
    {
        "tag": "p",
        "class": "marg",
        "html": "Nytt kapittel IV A skal lyde:",
        "text": "Nytt kapittel IV A skal lyde:"
    },
    {
        "tag": "h3",
        "class": "",
        "html": "Kapittel IV A. Politihøgskolen. Organisasjon, oppgaver, opptak, utvisning mv.",
        "text": "Kapittel IV A. Politihøgskolen. Organisasjon, oppgaver, opptak, utvisning mv."
    },
    {
        "tag": "div",
        "class": "paragraf",
        "html": "§ 24a. <em class=\" \">Organisasjon og oppgaver</em>",
        "text": "§ 24a. Organisasjon og oppgaver"
    },
    {
        "tag": "p",
        "class": "avsnitt",
        "html": "Politihøgskolen er den sentrale utdanningsinstitusjon for politiet. Politihøgskolen er underlagt Justisdepartementet og har et styre som øverste organ. Departementet oppnevner medlemmer til styret. Sjefen for Politihøgskolen har på styrets vegne det overordnede ansvar for og ledelse av høgskolens virksomhet. Departementet gir nærmere regler om styrets oppnevning, sammensetning og oppgaver, og om høgskolens oppgaver, organisering og virksomhet.",
        "text": "Politihøgskolen er den sentrale utdanningsinstitusjon for politiet. Politihøgskolen er underlagt Justisdepartementet og har et styre som øverste organ. Departementet oppnevner medlemmer til styret. Sjefen for Politihøgskolen har på styrets vegne det overordnede ansvar for og ledelse av høgskolens virksomhet. Departementet gir nærmere regler om styrets oppnevning, sammensetning og oppgaver, og om høgskolens oppgaver, organisering og virksomhet."
    },
    {
        "tag": "div",
        "class": "paragraf",
        "html": "§ 24b. <em class=\" \">Opptak</em>",
        "text": "§ 24b. Opptak"
    },
    {
        "tag": "p",
        "class": "avsnitt",
        "html": "Opptak av studenter til Politihøgskolens grunnutdanning foretas av en opptaksnemnd oppnevnt av styret. Opptak forutsetter at søkeren har plettfri vandel, oppfyller fastsatte formelle krav og fremstår som skikket for tjeneste i politi- og lensmannsetaten. Søkerne må fremlegge uttømmende politiattest. Det kan også innhentes opplysninger om henlagte straffesaker eller andre forhold som kan ha betydning for søkerens skikkethet. Departementet gir nærmere regler om opptaksnemndas sammensetning, saksbehandling, spesielle opptakskrav, opptaksprøve og nærmere kriterier for opptak og rangering av søkere.",
        "text": "Opptak av studenter til Politihøgskolens grunnutdanning foretas av en opptaksnemnd oppnevnt av styret. Opptak forutsetter at søkeren har plettfri vandel, oppfyller fastsatte formelle krav og fremstår som skikket for tjeneste i politi- og lensmannsetaten. Søkerne må fremlegge uttømmende politiattest. Det kan også innhentes opplysninger om henlagte straffesaker eller andre forhold som kan ha betydning for søkerens skikkethet. Departementet gir nærmere regler om opptaksnemndas sammensetning, saksbehandling, spesielle opptakskrav, opptaksprøve og nærmere kriterier for opptak og rangering av søkere."
    },
    {
        "tag": "p",
        "class": "avsnitt",
        "html": "Opptak til videreutdanning og høyere grads studier foretas av Politihøgskolen. Departementet gir nærmere regler om saksbehandling og opptakskrav, herunder dokumentasjon av kompetanse.",
        "text": "Opptak til videreutdanning og høyere grads studier foretas av Politihøgskolen. Departementet gir nærmere regler om saksbehandling og opptakskrav, herunder dokumentasjon av kompetanse."
    },
    {
        "tag": "p",
        "class": "avsnitt",
        "html": "Vedtak om avslag på søknad om opptak kan påklages til Politihøgskolens styre eller til en klagenemnd oppnevnt av styret. Klagen behandles etter reglene i forvaltningsloven. Tildeling av studiested er ikke gjenstand for klage.",
        "text": "Vedtak om avslag på søknad om opptak kan påklages til Politihøgskolens styre eller til en klagenemnd oppnevnt av styret. Klagen behandles etter reglene i forvaltningsloven. Tildeling av studiested er ikke gjenstand for klage."
    },
    {
        "tag": "div",
        "class": "paragraf",
        "html": "§ 24c. <em class=\" \">Utvisning, bortvisning og utestengning</em>",
        "text": "§ 24c. Utvisning, bortvisning og utestengning"
    },
    {
        "tag": "p",
        "class": "avsnitt",
        "html": "Gjennom studiet skal Politihøgskolen vurdere om den enkelte student i grunnutdanningen er skikket for tjeneste i politiet. Styret oppnevner en egen skikkethetsnemnd og kan etter innstilling fra denne nemnda vedta å utvise en student som er funnet uskikket. I særlig alvorlige tilfelle kan sjefen for Politihøgskolen treffe vedtak om midlertidig utvisning. Slikt midlertidig vedtak skal uten unødig opphold forelegges for styret. Etter særlig vurdering kan styret gi en student som er vurdert som uskikket, anledning til å fullføre siste studieår. Departementet gir nærmere regler om skikkethetsnemndas sammensetning og saksbehandling, og om skikkethetsvurderingen.",
        "text": "Gjennom studiet skal Politihøgskolen vurdere om den enkelte student i grunnutdanningen er skikket for tjeneste i politiet. Styret oppnevner en egen skikkethetsnemnd og kan etter innstilling fra denne nemnda vedta å utvise en student som er funnet uskikket. I særlig alvorlige tilfelle kan sjefen for Politihøgskolen treffe vedtak om midlertidig utvisning. Slikt midlertidig vedtak skal uten unødig opphold forelegges for styret. Etter særlig vurdering kan styret gi en student som er vurdert som uskikket, anledning til å fullføre siste studieår. Departementet gir nærmere regler om skikkethetsnemndas sammensetning og saksbehandling, og om skikkethetsvurderingen."
    },
    {
        "tag": "p",
        "class": "avsnitt",
        "html": "Studenter i videreutdanning eller i høyere grads studier, som tross skriftlig advarsel fra styret igjen opptrer grovt forstyrrende for medstudenters arbeid eller for virksomheten ved institusjonen ellers, kan etter vedtak av styret bortvises fra studiet for inntil ett år. En student kan etter vedtak av styret utestenges for inntil tre år ved grov klanderverdig adferd som skaper fare for liv eller helse for personer som studenten kommer i kontakt med i undervisningen, eller ved grove brudd på taushetsplikt.",
        "text": "Studenter i videreutdanning eller i høyere grads studier, som tross skriftlig advarsel fra styret igjen opptrer grovt forstyrrende for medstudenters arbeid eller for virksomheten ved institusjonen ellers, kan etter vedtak av styret bortvises fra studiet for inntil ett år. En student kan etter vedtak av styret utestenges for inntil tre år ved grov klanderverdig adferd som skaper fare for liv eller helse for personer som studenten kommer i kontakt med i undervisningen, eller ved grove brudd på taushetsplikt."
    },
    {
        "tag": "p",
        "class": "avsnitt",
        "html": "Studenter som gjør seg skyldig i fusk eller forsøk på fusk, kan utvises eller bortvises for inntil ett år.",
        "text": "Studenter som gjør seg skyldig i fusk eller forsøk på fusk, kan utvises eller bortvises for inntil ett år."
    },
    {
        "tag": "p",
        "class": "avsnitt",
        "html": "Studentene plikter å avlegge dopingprøve etter nærmere regler gitt av departementet. Bruk av ulovlige dopingmidler eller nektelse av å medvirke til dopingkontroll kan føre til utvisning eller utestegning for inntil tre år.",
        "text": "Studentene plikter å avlegge dopingprøve etter nærmere regler gitt av departementet. Bruk av ulovlige dopingmidler eller nektelse av å medvirke til dopingkontroll kan føre til utvisning eller utestegning for inntil tre år."
    },
    {
        "tag": "p",
        "class": "avsnitt",
        "html": "Vedtak om utvisning, bortvisning eller utestegning kan påklages til departementet etter reglene i forvaltningsloven. Studenten har rett til å la seg bistå av advokat eller annen medhjelper fra skikkethetssak eller sak om bortvisning eller utestegning er reist, eventuelt etter at advarsel etter annet ledd er gitt.",
        "text": "Vedtak om utvisning, bortvisning eller utestegning kan påklages til departementet etter reglene i forvaltningsloven. Studenten har rett til å la seg bistå av advokat eller annen medhjelper fra skikkethetssak eller sak om bortvisning eller utestegning er reist, eventuelt etter at advarsel etter annet ledd er gitt."
    },
    {
        "tag": "div",
        "class": "paragraf",
        "html": "§ 24d. <em class=\" \">Alminnelige tjenesteregler, edruelighet, bierverv og taushetsplikt</em>",
        "text": "§ 24d. Alminnelige tjenesteregler, edruelighet, bierverv og taushetsplikt"
    },
    {
        "tag": "p",
        "class": "avsnitt",
        "html": "Bestemmelsene i alminnelig tjenesteinstruks for politiet gitt i medhold av § 29 gjelder for studenter ved Politihøgskolen så langt de passer. Tilsvarende gjelder denne lovs bestemmelser om edruelighet og taushetsplikt. Når politimyndighet er tildelt av stedlig politimester, kan politimesteren nekte studenten bierverv som åpenbart er uforenlig med utøvelsen av politimyndighet.",
        "text": "Bestemmelsene i alminnelig tjenesteinstruks for politiet gitt i medhold av § 29 gjelder for studenter ved Politihøgskolen så langt de passer. Tilsvarende gjelder denne lovs bestemmelser om edruelighet og taushetsplikt. Når politimyndighet er tildelt av stedlig politimester, kan politimesteren nekte studenten bierverv som åpenbart er uforenlig med utøvelsen av politimyndighet."
    },
    {
        "tag": "p",
        "class": "marg",
        "html": "§ 25 skal lyde:",
        "text": "§ 25 skal lyde:"
    },
    {
        "tag": "div",
        "class": "paragraf",
        "html": "§ 25. <em class=\" \">Særlig politioppsyn ved allment tilgjengelige arrangementer</em>",
        "text": "§ 25. Særlig politioppsyn ved allment tilgjengelige arrangementer"
    },
    {
        "tag": "p",
        "class": "avsnitt",
        "html": "Når det av ordensmessige grunner er påkrevd med særlig polititilsyn ved allment tilgjengelige sammenkomster eller tilstelninger, for eksempel offentlig dans, fester, konserter, festivaler, forestillinger, idrettsstevner og lignende, kan arrangøren pålegges helt eller delvis å dekke utgiftene til dette oppsynet. Det kan kun kreves dekning for utgifter til særskilt politioppsyn som utføres i umiddelbar tilknytning til arrangementet og som tidsmessig står i direkte forbindelse med avviklingen av arrangementet.",
        "text": "Når det av ordensmessige grunner er påkrevd med særlig polititilsyn ved allment tilgjengelige sammenkomster eller tilstelninger, for eksempel offentlig dans, fester, konserter, festivaler, forestillinger, idrettsstevner og lignende, kan arrangøren pålegges helt eller delvis å dekke utgiftene til dette oppsynet. Det kan kun kreves dekning for utgifter til særskilt politioppsyn som utføres i umiddelbar tilknytning til arrangementet og som tidsmessig står i direkte forbindelse med avviklingen av arrangementet."
    },
    {
        "tag": "h2",
        "class": "",
        "html": "II",
        "text": "II"
    },
    {
        "tag": "p",
        "class": "avsnitt",
        "html": "Denne lov trer i kraft fra den tid Kongen bestemmer.",
        "text": "Denne lov trer i kraft fra den tid Kongen bestemmer."
    }
]