[
    {
        "tag": "p",
        "class": "marg",
        "html": "<a data-id=\"forarbeid/prop-65-l-201213\" class=\" reference\" href=\"/forarbeid/prop-65-l-201213\">Prop.65 L (2012–2013)</a>, <a data-id=\"forarbeid/inns-266-l-201213\" class=\" reference\" href=\"/forarbeid/inns-266-l-201213\">Innst.266 L (2012–2013)</a>, <a data-id=\"forarbeid/lovvedtak-51-201213\" class=\" reference\" href=\"/forarbeid/lovvedtak-51-201213\">Lovvedtak 51 (2012–2013)</a>. Stortingets første og andre gangs behandling hhv. 29. april og 7. mai 2013. Fremmet av Kulturdepartementet.",
        "text": "Prop.65 L (2012–2013), Innst.266 L (2012–2013), Lovvedtak 51 (2012–2013). Stortingets første og andre gangs behandling hhv. 29. april og 7. mai 2013. Fremmet av Kulturdepartementet."
    },
    {
        "tag": "p",
        "class": "marg",
        "html": "Endringer i følgende lov:",
        "text": "Endringer i følgende lov:"
    },
    {
        "tag": "p",
        "class": "avsnitt",
        "html": "<a data-id=\"lov/1961-05-12-2\" class=\" reference\" href=\"/lov/1961-05-12-2\">Lov 12. mai 1961 nr. 2</a> om opphavsrett til åndsverk m.v. (åndsverkloven).",
        "text": "Lov 12. mai 1961 nr. 2 om opphavsrett til åndsverk m.v. (åndsverkloven)."
    },
    {
        "tag": "h2",
        "class": "",
        "html": "I",
        "text": "I"
    },
    {
        "tag": "p",
        "class": "avsnitt",
        "html": "I <a data-id=\"lov/1961-05-12-2\" class=\" reference\" href=\"/lov/1961-05-12-2\">lov 12. mai 1961 nr. 2</a> om opphavsrett til åndsverk m.v. gjøres følgende endringer:",
        "text": "I lov 12. mai 1961 nr. 2 om opphavsrett til åndsverk m.v. gjøres følgende endringer:"
    },
    {
        "tag": "p",
        "class": "marg",
        "html": "<a data-id=\"lov/1961-05-12-2/§38b\" class=\" reference\" href=\"/lov/1961-05-12-2/%C2%A738b\">§ 38b</a> nytt tredje ledd skal lyde:",
        "text": "§ 38b nytt tredje ledd skal lyde:"
    },
    {
        "tag": "p",
        "class": "avsnitt",
        "html": "Organisasjon som nevnt i <a data-id=\"lov/1961-05-12-2/§38a\" class=\" reference\" href=\"/lov/1961-05-12-2/%C2%A738a\">§ 38a</a> kan, så lenge rettighetshaveren ikke har motsatt seg det, anvende bestemmelsene i <a data-id=\"lov/1961-05-12-2/kap7a\" class=\" reference\" href=\"/lov/1961-05-12-2/kap7a\">kapittel 7a</a> ved ulovlig utnyttelse av verk som nevnt i første ledd første punktum i paragrafen her.",
        "text": "Organisasjon som nevnt i § 38a kan, så lenge rettighetshaveren ikke har motsatt seg det, anvende bestemmelsene i kapittel 7a ved ulovlig utnyttelse av verk som nevnt i første ledd første punktum i paragrafen her."
    },
    {
        "tag": "p",
        "class": "marg",
        "html": "Nytt <a data-id=\"lov/1961-05-12-2/kap7a\" class=\" reference\" href=\"/lov/1961-05-12-2/kap7a\">kapittel 7a</a> skal lyde:",
        "text": "Nytt kapittel 7a skal lyde:"
    },
    {
        "tag": "h3",
        "class": "",
        "html": "Kapittel 7a. Særskilte tiltak ved krenkelser av opphavsrett m.m. på Internett",
        "text": "Kapittel 7a. Særskilte tiltak ved krenkelser av opphavsrett m.m. på Internett"
    },
    {
        "tag": "h4",
        "class": "",
        "html": "Behandling av personopplysninger og tilgang til abonnementsopplysninger",
        "text": "Behandling av personopplysninger og tilgang til abonnementsopplysninger"
    },
    {
        "tag": "div",
        "class": "paragraf",
        "html": "<a data-id=\"lov/1961-05-12-2/§56a\" class=\" reference\" href=\"/lov/1961-05-12-2/%C2%A756a\">§ 56a</a>. <em class=\" \">Behandling av personopplysninger som gjelder opphavsrettskrenkelser m.m.</em>",
        "text": "§ 56a. Behandling av personopplysninger som gjelder opphavsrettskrenkelser m.m."
    },
    {
        "tag": "p",
        "class": "avsnitt",
        "html": "Rettighetshavers behandling av personopplysninger som gjelder krenkelse av opphavsrett eller andre rettigheter etter denne lov, er unntatt fra konsesjonsplikt etter <a data-id=\"lov/2018-06-15-38/§33\" class=\" reference\" href=\"/lov/2018-06-15-38/%C2%A733\">personopplysningsloven § 33</a> når behandlingen er nødvendig for å fastsette, gjøre gjeldende eller forsvare et rettskrav.",
        "text": "Rettighetshavers behandling av personopplysninger som gjelder krenkelse av opphavsrett eller andre rettigheter etter denne lov, er unntatt fra konsesjonsplikt etter personopplysningsloven § 33 når behandlingen er nødvendig for å fastsette, gjøre gjeldende eller forsvare et rettskrav."
    },
    {
        "tag": "p",
        "class": "avsnitt",
        "html": "For øvrig gjelder personopplysningsloven for behandling av slike opplysninger.",
        "text": "For øvrig gjelder personopplysningsloven for behandling av slike opplysninger."
    },
    {
        "tag": "div",
        "class": "paragraf",
        "html": "<a data-id=\"lov/1961-05-12-2/§56b\" class=\" reference\" href=\"/lov/1961-05-12-2/%C2%A756b\">§ 56b</a>. <em class=\" \">Tilgang til opplysninger som identifiserer innehaver av abonnement brukt ved opphavsrettskrenkelser m.m.</em>",
        "text": "§ 56b. Tilgang til opplysninger som identifiserer innehaver av abonnement brukt ved opphavsrettskrenkelser m.m."
    },
    {
        "tag": "p",
        "class": "avsnitt",
        "html": "Hvis det sannsynliggjøres at opphavsrett eller andre rettigheter etter denne lov er krenket, kan retten uten hinder av taushetsplikten etter <a data-id=\"lov/2003-07-04-83/§2-9\" class=\" reference\" href=\"/lov/2003-07-04-83/%C2%A72-9\">ekomloven § 2-9</a>, etter begjæring fra rettighetshaver, pålegge en tilbyder av elektroniske kommunikasjonstjenester å utlevere opplysninger som identifiserer innehaveren av abonnementet som er brukt ved krenkelsen.",
        "text": "Hvis det sannsynliggjøres at opphavsrett eller andre rettigheter etter denne lov er krenket, kan retten uten hinder av taushetsplikten etter ekomloven § 2-9, etter begjæring fra rettighetshaver, pålegge en tilbyder av elektroniske kommunikasjonstjenester å utlevere opplysninger som identifiserer innehaveren av abonnementet som er brukt ved krenkelsen."
    },
    {
        "tag": "p",
        "class": "avsnitt",
        "html": "Før retten treffer avgjørelse i saken, skal Post- og teletilsynet anmodes om å samtykke til at tilbyderen fritas fra taushetsplikten etter <a data-id=\"lov/2003-07-04-83/§2-9\" class=\" reference\" href=\"/lov/2003-07-04-83/%C2%A72-9\">ekomloven § 2-9</a>. Rettighetshaveren skal sende slik anmodning til tilsynet og legge tilsynets uttalelse frem for retten. Uttalelsen meddeles partene. Tilsynet kan bare nekte samtykke når det kan utsette staten eller allmenne interesser for skade eller virke urimelig overfor den som har krav på hemmelighold.",
        "text": "Før retten treffer avgjørelse i saken, skal Post- og teletilsynet anmodes om å samtykke til at tilbyderen fritas fra taushetsplikten etter ekomloven § 2-9. Rettighetshaveren skal sende slik anmodning til tilsynet og legge tilsynets uttalelse frem for retten. Uttalelsen meddeles partene. Tilsynet kan bare nekte samtykke når det kan utsette staten eller allmenne interesser for skade eller virke urimelig overfor den som har krav på hemmelighold."
    },
    {
        "tag": "p",
        "class": "avsnitt",
        "html": "For at begjæringen skal tas til følge, må retten finne at hensynene som taler for utlevering veier tyngre enn hensynet til taushetsplikten. Ved vurderingen skal retten avveie hensynet til abonnenten mot rettighetshaverens interesse i å få tilgang til opplysningene, sett hen til krenkelsens grovhet, omfang og skadevirkninger. Etter en slik avveining kan retten ved kjennelse bestemme at opplysningene skal utleveres selv om samtykke er nektet, eller at opplysningene ikke skal utleveres selv om samtykke er gitt.",
        "text": "For at begjæringen skal tas til følge, må retten finne at hensynene som taler for utlevering veier tyngre enn hensynet til taushetsplikten. Ved vurderingen skal retten avveie hensynet til abonnenten mot rettighetshaverens interesse i å få tilgang til opplysningene, sett hen til krenkelsens grovhet, omfang og skadevirkninger. Etter en slik avveining kan retten ved kjennelse bestemme at opplysningene skal utleveres selv om samtykke er nektet, eller at opplysningene ikke skal utleveres selv om samtykke er gitt."
    },
    {
        "tag": "p",
        "class": "avsnitt",
        "html": "Begjæringen om pålegg om utlevering av opplysninger fremsettes i prosesskriv til Oslo tingrett. Bare tilbyderen av elektroniske kommunikasjonstjenester skal angis og behandles som motpart ved slike begjæringer. <a data-id=\"lov/2005-06-17-90/§28-5\" class=\" reference\" href=\"/lov/2005-06-17-90/%C2%A728-5\">Tvisteloven § 28-5</a> første ledd gjelder tilsvarende i sak etter paragrafen her. De øvrige bestemmelsene i <a data-id=\"lov/2005-06-17-90/kap28\" class=\" reference\" href=\"/lov/2005-06-17-90/kap28\">tvisteloven kapittel 28</a> gjelder ikke.",
        "text": "Begjæringen om pålegg om utlevering av opplysninger fremsettes i prosesskriv til Oslo tingrett. Bare tilbyderen av elektroniske kommunikasjonstjenester skal angis og behandles som motpart ved slike begjæringer. Tvisteloven § 28-5 første ledd gjelder tilsvarende i sak etter paragrafen her. De øvrige bestemmelsene i tvisteloven kapittel 28 gjelder ikke."
    },
    {
        "tag": "p",
        "class": "avsnitt",
        "html": "Opplysningene skal ikke utleveres før avgjørelsen er endelig. Ved utlevering av opplysningene skal tilbyderen samtidig gi melding om utleveringen til retten. Rettighetshaveren skal gi abonnenten melding om utleveringen når det har gått én måned siden opplysningene ble utlevert. Kopi av meldingen sendes samtidig til retten. Dersom særlige grunner tilsier det, kan retten i den enkelte sak fastsette en annen frist for når abonnenten skal gis melding om utleveringen. Allmennheten skal ikke gjøres kjent med saken før tidligst én måned etter at opplysningene er utlevert og abonnenten er underrettet om utleveringen, eller mer enn seks måneder er gått siden saken ble avsluttet.",
        "text": "Opplysningene skal ikke utleveres før avgjørelsen er endelig. Ved utlevering av opplysningene skal tilbyderen samtidig gi melding om utleveringen til retten. Rettighetshaveren skal gi abonnenten melding om utleveringen når det har gått én måned siden opplysningene ble utlevert. Kopi av meldingen sendes samtidig til retten. Dersom særlige grunner tilsier det, kan retten i den enkelte sak fastsette en annen frist for når abonnenten skal gis melding om utleveringen. Allmennheten skal ikke gjøres kjent med saken før tidligst én måned etter at opplysningene er utlevert og abonnenten er underrettet om utleveringen, eller mer enn seks måneder er gått siden saken ble avsluttet."
    },
    {
        "tag": "p",
        "class": "avsnitt",
        "html": "For behandling av personopplysninger som mottas i medhold av denne bestemmelsen gjelder personopplysningsloven.",
        "text": "For behandling av personopplysninger som mottas i medhold av denne bestemmelsen gjelder personopplysningsloven."
    },
    {
        "tag": "h4",
        "class": "",
        "html": "Tiltak rettet mot nettsted",
        "text": "Tiltak rettet mot nettsted"
    },
    {
        "tag": "div",
        "class": "paragraf",
        "html": "<a data-id=\"lov/1961-05-12-2/§56c\" class=\" reference\" href=\"/lov/1961-05-12-2/%C2%A756c\">§ 56c</a>. <em class=\" \">Pålegg om å hindre eller vanskeliggjøre tilgang til nettsted der det gjøres tilgjengelig materiale som krenker opphavsrett m.m.</em>",
        "text": "§ 56c. Pålegg om å hindre eller vanskeliggjøre tilgang til nettsted der det gjøres tilgjengelig materiale som krenker opphavsrett m.m."
    },
    {
        "tag": "p",
        "class": "avsnitt",
        "html": "Retten kan etter begjæring fra en rettighetshaver pålegge tjenesteyter som tilbyr informasjonssamfunnstjeneste som nevnt i <a data-id=\"lov/2003-05-23-35/§1\" class=\" reference\" href=\"/lov/2003-05-23-35/%C2%A71\">ehandelsloven § 1</a> andre ledd bokstav b, å hindre eller vanskeliggjøre tilgang til nettsted der det i stort omfang gjøres tilgjengelig materiale som åpenbart krenker opphavsrett eller andre rettigheter etter denne lov.",
        "text": "Retten kan etter begjæring fra en rettighetshaver pålegge tjenesteyter som tilbyr informasjonssamfunnstjeneste som nevnt i ehandelsloven § 1 andre ledd bokstav b, å hindre eller vanskeliggjøre tilgang til nettsted der det i stort omfang gjøres tilgjengelig materiale som åpenbart krenker opphavsrett eller andre rettigheter etter denne lov."
    },
    {
        "tag": "p",
        "class": "avsnitt",
        "html": "For at begjæringen skal tas til følge, må hensynene som taler for at pålegg gis, veie tyngre enn ulempene pålegget vil medføre. Ved vurderingen skal retten avveie interessene som tilsier at tilgangen til nettstedet hindres eller vanskeliggjøres mot andre interesser som berøres av et slikt pålegg, herunder interessene til den pålegget retter seg mot og innehaveren av nettstedet, og hensynet til informasjons- og ytringsfriheten. Det skal også tas hensyn til muligheten for alternative og mindre inngripende tiltak.",
        "text": "For at begjæringen skal tas til følge, må hensynene som taler for at pålegg gis, veie tyngre enn ulempene pålegget vil medføre. Ved vurderingen skal retten avveie interessene som tilsier at tilgangen til nettstedet hindres eller vanskeliggjøres mot andre interesser som berøres av et slikt pålegg, herunder interessene til den pålegget retter seg mot og innehaveren av nettstedet, og hensynet til informasjons- og ytringsfriheten. Det skal også tas hensyn til muligheten for alternative og mindre inngripende tiltak."
    },
    {
        "tag": "p",
        "class": "avsnitt",
        "html": "Kongen kan i forskrift gi bestemmelser om hvilke pålegg som kan gis for å hindre eller vanskeliggjøre tilgang til nettsted.",
        "text": "Kongen kan i forskrift gi bestemmelser om hvilke pålegg som kan gis for å hindre eller vanskeliggjøre tilgang til nettsted."
    },
    {
        "tag": "div",
        "class": "paragraf",
        "html": "<a data-id=\"lov/1961-05-12-2/§56d\" class=\" reference\" href=\"/lov/1961-05-12-2/%C2%A756d\">§ 56d</a>. <em class=\" \">Begjæringen</em>",
        "text": "§ 56d. Begjæringen"
    },
    {
        "tag": "p",
        "class": "avsnitt",
        "html": "Begjæringen fremsettes i prosesskriv til Oslo tingrett. Begjæringen må angi alle tjenesteytere som pålegget skal omfatte som motpart. I tillegg skal innehaveren av nettstedet som begjæringen gjelder, angis som motpart. I begjæringen skal det redegjøres for de grunner den bygger på. Dokumenter som påberopes og som saksøkeren er i besittelse av, skal følge med begjæringen.",
        "text": "Begjæringen fremsettes i prosesskriv til Oslo tingrett. Begjæringen må angi alle tjenesteytere som pålegget skal omfatte som motpart. I tillegg skal innehaveren av nettstedet som begjæringen gjelder, angis som motpart. I begjæringen skal det redegjøres for de grunner den bygger på. Dokumenter som påberopes og som saksøkeren er i besittelse av, skal følge med begjæringen."
    },
    {
        "tag": "div",
        "class": "paragraf",
        "html": "<a data-id=\"lov/1961-05-12-2/§56e\" class=\" reference\" href=\"/lov/1961-05-12-2/%C2%A756e\">§ 56e</a>. <em class=\" \">Behandling av begjæringen</em>",
        "text": "§ 56e. Behandling av begjæringen"
    },
    {
        "tag": "p",
        "class": "avsnitt",
        "html": "Dersom retten av eget tiltak skal avvise saken, treffer den straks avgjørelse om det. Kan feilen rettes, skal saksøkeren få en frist til å rette den. Blir feilen ikke rettet, skal saken avvises.",
        "text": "Dersom retten av eget tiltak skal avvise saken, treffer den straks avgjørelse om det. Kan feilen rettes, skal saksøkeren få en frist til å rette den. Blir feilen ikke rettet, skal saken avvises."
    },
    {
        "tag": "p",
        "class": "avsnitt",
        "html": "Dersom det bedømt på grunnlag av saksframstillingen i begjæringen, ikke er adgang til å ta den til følge, kan den forkastes straks.",
        "text": "Dersom det bedømt på grunnlag av saksframstillingen i begjæringen, ikke er adgang til å ta den til følge, kan den forkastes straks."
    },
    {
        "tag": "p",
        "class": "avsnitt",
        "html": "Hvis det ikke er grunnlag for å avvise eller forkaste begjæringen etter første eller andre ledd, skal begjæringen forelegges for alle tjenesteytere og innehaveren av nettstedet som den retter seg mot. Disse skal gis anledning til å uttale seg før saken avgjøres. Dersom innehaveren av nettstedet er ukjent eller har ukjent adresse, kan saken avgjøres uten at vedkommende har hatt anledning til å uttale seg.",
        "text": "Hvis det ikke er grunnlag for å avvise eller forkaste begjæringen etter første eller andre ledd, skal begjæringen forelegges for alle tjenesteytere og innehaveren av nettstedet som den retter seg mot. Disse skal gis anledning til å uttale seg før saken avgjøres. Dersom innehaveren av nettstedet er ukjent eller har ukjent adresse, kan saken avgjøres uten at vedkommende har hatt anledning til å uttale seg."
    },
    {
        "tag": "p",
        "class": "avsnitt",
        "html": "Retten bestemmer om saken skal avgjøres på grunnlag av skriftlig behandling eller om partene skal innkalles til muntlige forhandlinger. Skal det avholdes muntlige forhandlinger, skal samtlige parter innkalles til disse, jf. <a data-id=\"lov/1961-05-12-2/§56d\" class=\" reference\" href=\"/lov/1961-05-12-2/%C2%A756d\">§ 56d</a>. I tilfeller som nevnt i tredje ledd tredje punktum, kan muntlige forhandlinger avholdes uten at innehaveren av nettstedet innkalles.",
        "text": "Retten bestemmer om saken skal avgjøres på grunnlag av skriftlig behandling eller om partene skal innkalles til muntlige forhandlinger. Skal det avholdes muntlige forhandlinger, skal samtlige parter innkalles til disse, jf. § 56d. I tilfeller som nevnt i tredje ledd tredje punktum, kan muntlige forhandlinger avholdes uten at innehaveren av nettstedet innkalles."
    },
    {
        "tag": "p",
        "class": "avsnitt",
        "html": "Dersom det er fare ved opphold, kan retten treffe avgjørelse om pålegg uten at begjæringen forelegges for motpartene.",
        "text": "Dersom det er fare ved opphold, kan retten treffe avgjørelse om pålegg uten at begjæringen forelegges for motpartene."
    },
    {
        "tag": "div",
        "class": "paragraf",
        "html": "<a data-id=\"lov/1961-05-12-2/§56f\" class=\" reference\" href=\"/lov/1961-05-12-2/%C2%A756f\">§ 56f</a>. <em class=\" \">Rettens avgjørelse</em>",
        "text": "§ 56f. Rettens avgjørelse"
    },
    {
        "tag": "p",
        "class": "avsnitt",
        "html": "Begjæringen avgjøres ved kjennelse. Avgjørelsen skal nevne partene.",
        "text": "Begjæringen avgjøres ved kjennelse. Avgjørelsen skal nevne partene."
    },
    {
        "tag": "p",
        "class": "avsnitt",
        "html": "Tas begjæringen til følge, skal retten i kjennelsen angi hvilke tiltak tjenesteyterne skal iverksette for å etterkomme pålegget og innen hvilken frist tiltakene skal være iverksatt. Retten kan bestemme at pålegget skal ha begrenset varighet. Når begjæringen avgjøres uten at innehaveren av nettstedet eller tjenesteyterne har hatt anledning til å uttale seg, jf. <a data-id=\"lov/1961-05-12-2/§56e\" class=\" reference\" href=\"/lov/1961-05-12-2/%C2%A756e\">§ 56e</a> tredje ledd tredje punktum og <a data-id=\"lov/1961-05-12-2/§56e\" class=\" reference\" href=\"/lov/1961-05-12-2/%C2%A756e\">§ 56e</a> femte ledd, kan retten stille som vilkår for ikrafttredelse av pålegget at rettighetshaveren stiller sikkerhet for mulig erstatning til saksøkte. Retten kan bestemme at sikkerhetsstillelsen skal ha begrenset varighet. Pålegges saksøkeren å stille sikkerhet, skal retten fastsette en frist for å stille sikkerheten. Pålegget trer ikke i kraft før sikkerhet er stilt.",
        "text": "Tas begjæringen til følge, skal retten i kjennelsen angi hvilke tiltak tjenesteyterne skal iverksette for å etterkomme pålegget og innen hvilken frist tiltakene skal være iverksatt. Retten kan bestemme at pålegget skal ha begrenset varighet. Når begjæringen avgjøres uten at innehaveren av nettstedet eller tjenesteyterne har hatt anledning til å uttale seg, jf. § 56e tredje ledd tredje punktum og § 56e femte ledd, kan retten stille som vilkår for ikrafttredelse av pålegget at rettighetshaveren stiller sikkerhet for mulig erstatning til saksøkte. Retten kan bestemme at sikkerhetsstillelsen skal ha begrenset varighet. Pålegges saksøkeren å stille sikkerhet, skal retten fastsette en frist for å stille sikkerheten. Pålegget trer ikke i kraft før sikkerhet er stilt."
    },
    {
        "tag": "p",
        "class": "avsnitt",
        "html": "<a data-id=\"lov/1992-06-26-86/§3-4\" class=\" reference\" href=\"/lov/1992-06-26-86/%C2%A73-4\">Tvangsfullbyrdelsesloven § 3-4</a> gjelder tilsvarende i saker om pålegg etter dette kapitlet. Sikkerhet som saksøkeren har stilt for mulig erstatning til saksøkte, kan begjæres frigitt når det er gått mer enn tre måneder etter at saksøkte fikk underretning om at pålegget er falt bort eller opphevet uten at det er fremmet krav om erstatning for retten.",
        "text": "Tvangsfullbyrdelsesloven § 3-4 gjelder tilsvarende i saker om pålegg etter dette kapitlet. Sikkerhet som saksøkeren har stilt for mulig erstatning til saksøkte, kan begjæres frigitt når det er gått mer enn tre måneder etter at saksøkte fikk underretning om at pålegget er falt bort eller opphevet uten at det er fremmet krav om erstatning for retten."
    },
    {
        "tag": "p",
        "class": "avsnitt",
        "html": "Når retten har besluttet pålegg etter fremgangsmåten i <a data-id=\"lov/1961-05-12-2/§56e\" class=\" reference\" href=\"/lov/1961-05-12-2/%C2%A756e\">§ 56e</a> tredje ledd tredje punktum eller <a data-id=\"lov/1961-05-12-2/§56e\" class=\" reference\" href=\"/lov/1961-05-12-2/%C2%A756e\">§ 56e</a> femte ledd, skal en saksøkt som har rett til å begjære etterfølgende forhandlinger etter <a data-id=\"lov/1961-05-12-2/§56g\" class=\" reference\" href=\"/lov/1961-05-12-2/%C2%A756g\">§ 56g</a>, opplyses om dette.",
        "text": "Når retten har besluttet pålegg etter fremgangsmåten i § 56e tredje ledd tredje punktum eller § 56e femte ledd, skal en saksøkt som har rett til å begjære etterfølgende forhandlinger etter § 56g, opplyses om dette."
    },
    {
        "tag": "div",
        "class": "paragraf",
        "html": "<a data-id=\"lov/1961-05-12-2/§56g\" class=\" reference\" href=\"/lov/1961-05-12-2/%C2%A756g\">§ 56g</a>. <em class=\" \">Etterfølgende forhandlinger</em>",
        "text": "§ 56g. Etterfølgende forhandlinger"
    },
    {
        "tag": "p",
        "class": "avsnitt",
        "html": "Når retten har gitt pålegg om tiltak for å hindre eller vanskeliggjøre tilgang til et nettsted uten at innehaveren av nettstedet har hatt anledning til å uttale seg, jf. <a data-id=\"lov/1961-05-12-2/§56e\" class=\" reference\" href=\"/lov/1961-05-12-2/%C2%A756e\">§ 56e</a> tredje ledd tredje punktum, kan innehaveren av nettstedet kreve etterfølgende forhandlinger om pålegget. Det samme gjelder for samtlige saksøkte når retten har besluttet pålegg etter <a data-id=\"lov/1961-05-12-2/§56e\" class=\" reference\" href=\"/lov/1961-05-12-2/%C2%A756e\">§ 56e</a> femte ledd.",
        "text": "Når retten har gitt pålegg om tiltak for å hindre eller vanskeliggjøre tilgang til et nettsted uten at innehaveren av nettstedet har hatt anledning til å uttale seg, jf. § 56e tredje ledd tredje punktum, kan innehaveren av nettstedet kreve etterfølgende forhandlinger om pålegget. Det samme gjelder for samtlige saksøkte når retten har besluttet pålegg etter § 56e femte ledd."
    },
    {
        "tag": "p",
        "class": "avsnitt",
        "html": "Samtlige parter, jf. <a data-id=\"lov/1961-05-12-2/§56d\" class=\" reference\" href=\"/lov/1961-05-12-2/%C2%A756d\">§ 56d</a>, skal ha anledning til å uttale seg om en begjæring om etterfølgende forhandlinger. Reglene i <a data-id=\"lov/1961-05-12-2/§56e\" class=\" reference\" href=\"/lov/1961-05-12-2/%C2%A756e\">§ 56e</a> tredje ledd tredje punktum og fjerde ledd gjelder tilsvarende ved etterfølgende forhandlinger.",
        "text": "Samtlige parter, jf. § 56d, skal ha anledning til å uttale seg om en begjæring om etterfølgende forhandlinger. Reglene i § 56e tredje ledd tredje punktum og fjerde ledd gjelder tilsvarende ved etterfølgende forhandlinger."
    },
    {
        "tag": "p",
        "class": "avsnitt",
        "html": "Etter at etterfølgende forhandlinger er gjennomført, treffer retten ved kjennelse ny avgjørelse hvor den helt eller delvis stadfester, endrer eller opphever sin første avgjørelse.",
        "text": "Etter at etterfølgende forhandlinger er gjennomført, treffer retten ved kjennelse ny avgjørelse hvor den helt eller delvis stadfester, endrer eller opphever sin første avgjørelse."
    },
    {
        "tag": "p",
        "class": "avsnitt",
        "html": "Den som har anledning til å kreve etterfølgende forhandlinger, kan ikke påanke tingrettens avgjørelse. Når pålegg er besluttet uten at innehaveren av nettstedet har hatt anledning til å uttale seg, jf. <a data-id=\"lov/1961-05-12-2/§56e\" class=\" reference\" href=\"/lov/1961-05-12-2/%C2%A756e\">§ 56e</a> tredje ledd tredje punktum, kan innehaveren av nettstedet kreve etterfølgende forhandlinger selv om avgjørelsen er påanket. Dersom en ankesak ikke er avgjort når innehaveren krever etterfølgende forhandlinger, skal behandlingen av ankesaken stanses. Ankesaken og avgjørelser i ankesaken som gjelder sakens realitet, faller bort dersom tingretten treffer ny realitetsavgjørelse etter etterfølgende forhandlinger.",
        "text": "Den som har anledning til å kreve etterfølgende forhandlinger, kan ikke påanke tingrettens avgjørelse. Når pålegg er besluttet uten at innehaveren av nettstedet har hatt anledning til å uttale seg, jf. § 56e tredje ledd tredje punktum, kan innehaveren av nettstedet kreve etterfølgende forhandlinger selv om avgjørelsen er påanket. Dersom en ankesak ikke er avgjort når innehaveren krever etterfølgende forhandlinger, skal behandlingen av ankesaken stanses. Ankesaken og avgjørelser i ankesaken som gjelder sakens realitet, faller bort dersom tingretten treffer ny realitetsavgjørelse etter etterfølgende forhandlinger."
    },
    {
        "tag": "p",
        "class": "avsnitt",
        "html": "Tingrettens avgjørelse truffet på grunnlag av etterfølgende forhandlinger kan påankes.",
        "text": "Tingrettens avgjørelse truffet på grunnlag av etterfølgende forhandlinger kan påankes."
    },
    {
        "tag": "div",
        "class": "paragraf",
        "html": "<a data-id=\"lov/1961-05-12-2/§56h\" class=\" reference\" href=\"/lov/1961-05-12-2/%C2%A756h\">§ 56h</a>. <em class=\" \">Gjennomføring av pålegg</em>",
        "text": "§ 56h. Gjennomføring av pålegg"
    },
    {
        "tag": "p",
        "class": "avsnitt",
        "html": "Et pålegg om å hindre eller vanskeliggjøre tilgang til nettsted gjennomføres etter reglene i <a data-id=\"lov/1992-06-26-86/kap13\" class=\" reference\" href=\"/lov/1992-06-26-86/kap13\">tvangsfullbyrdelsesloven kapittel 13</a> V. Saksøkeren kan begjære gjennomføring når fristen for å iverksette tiltak har løpt ut, jf. § 56f andre ledd første punktum. Dersom saksøkeren er pålagt å stille sikkerhet etter § 56f andre ledd tredje punktum, kan ikke saksøkeren begjære gjennomføring før sikkerhet er stilt.",
        "text": "Et pålegg om å hindre eller vanskeliggjøre tilgang til nettsted gjennomføres etter reglene i tvangsfullbyrdelsesloven kapittel 13 V. Saksøkeren kan begjære gjennomføring når fristen for å iverksette tiltak har løpt ut, jf. § 56f andre ledd første punktum. Dersom saksøkeren er pålagt å stille sikkerhet etter § 56f andre ledd tredje punktum, kan ikke saksøkeren begjære gjennomføring før sikkerhet er stilt."
    },
    {
        "tag": "div",
        "class": "paragraf",
        "html": "<a data-id=\"lov/1961-05-12-2/§56i\" class=\" reference\" href=\"/lov/1961-05-12-2/%C2%A756i\">§ 56i</a>. <em class=\" \">Opphevelse av pålegg</em>",
        "text": "§ 56i. Opphevelse av pålegg"
    },
    {
        "tag": "p",
        "class": "avsnitt",
        "html": "Dersom det settes frem nye bevis eller det foreligger endrede forhold som godtgjør at grunnlaget for pålegget ikke lenger er til stede, skal retten på begjæring fra en saksøkt eller annen med rettslig interesse oppheve pålegget.",
        "text": "Dersom det settes frem nye bevis eller det foreligger endrede forhold som godtgjør at grunnlaget for pålegget ikke lenger er til stede, skal retten på begjæring fra en saksøkt eller annen med rettslig interesse oppheve pålegget."
    },
    {
        "tag": "p",
        "class": "avsnitt",
        "html": "Begjæringen fremsettes for Oslo tingrett. Den forelegges for partene. Bestemmelsene i <a data-id=\"lov/1961-05-12-2/§56e\" class=\" reference\" href=\"/lov/1961-05-12-2/%C2%A756e\">§ 56e</a> tredje ledd tredje punktum og fjerde ledd gjelder tilsvarende.",
        "text": "Begjæringen fremsettes for Oslo tingrett. Den forelegges for partene. Bestemmelsene i § 56e tredje ledd tredje punktum og fjerde ledd gjelder tilsvarende."
    },
    {
        "tag": "p",
        "class": "avsnitt",
        "html": "Avgjørelsen treffes ved kjennelse. Kjennelse som opphever et pålegg får ikke virkning før den er rettskraftig.",
        "text": "Avgjørelsen treffes ved kjennelse. Kjennelse som opphever et pålegg får ikke virkning før den er rettskraftig."
    },
    {
        "tag": "div",
        "class": "paragraf",
        "html": "<a data-id=\"lov/1961-05-12-2/§56j\" class=\" reference\" href=\"/lov/1961-05-12-2/%C2%A756j\">§ 56j</a>. <em class=\" \">Bortfall av pålegg</em>",
        "text": "§ 56j. Bortfall av pålegg"
    },
    {
        "tag": "p",
        "class": "avsnitt",
        "html": "Et pålegg om å hindre eller vanskeliggjøre tilgang til nettsted faller bort uten opphevelse:",
        "text": "Et pålegg om å hindre eller vanskeliggjøre tilgang til nettsted faller bort uten opphevelse:"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">a)\t</td><td class=\" morTableVerticalAlignTop morTableAlignLeft\">når en fastsatt tid for pålegget er løpt ut,</td></tr>",
        "text": "a)\tnår en fastsatt tid for pålegget er løpt ut,"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">b)\t</td><td class=\" morTableVerticalAlignTop morTableAlignLeft\">når saksøkeren er gitt en frist for å stille sikkerhet, og fristen oversittes, eller</td></tr>",
        "text": "b)\tnår saksøkeren er gitt en frist for å stille sikkerhet, og fristen oversittes, eller"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">c)\t</td><td class=\" morTableVerticalAlignTop morTableAlignLeft\">når saksøkeren gir avkall på sin rett etter pålegget.</td></tr>",
        "text": "c)\tnår saksøkeren gir avkall på sin rett etter pålegget."
    },
    {
        "tag": "p",
        "class": "avsnitt",
        "html": "Frist som nevnt i første ledd bokstav b kan på begjæring forlenges. Forlengelse kan bare gis dersom begjæringen kommer inn innen utløpet av fristen. Forlengelse kan etter samme regler gis på ny.",
        "text": "Frist som nevnt i første ledd bokstav b kan på begjæring forlenges. Forlengelse kan bare gis dersom begjæringen kommer inn innen utløpet av fristen. Forlengelse kan etter samme regler gis på ny."
    },
    {
        "tag": "p",
        "class": "avsnitt",
        "html": "Enhver av de saksøkte kan kreve at retten treffer avgjørelse om at pålegget er falt bort etter første ledd. Bestemmelsene i <a data-id=\"lov/1961-05-12-2/§56i\" class=\" reference\" href=\"/lov/1961-05-12-2/%C2%A756i\">§ 56i</a> andre og tredje ledd gjelder tilsvarende.",
        "text": "Enhver av de saksøkte kan kreve at retten treffer avgjørelse om at pålegget er falt bort etter første ledd. Bestemmelsene i § 56i andre og tredje ledd gjelder tilsvarende."
    },
    {
        "tag": "div",
        "class": "paragraf",
        "html": "<a data-id=\"lov/1961-05-12-2/§56k\" class=\" reference\" href=\"/lov/1961-05-12-2/%C2%A756k\">§ 56k</a>. <em class=\" \">Sakskostnader</em>",
        "text": "§ 56k. Sakskostnader"
    },
    {
        "tag": "p",
        "class": "avsnitt",
        "html": "I sak om begjæring om pålegg kan en tjenesteyter bare ilegges ansvar for saksøkerens sakskostnader etter tvisteloven kapittel 20 i ankesak der tjenesteyteren har anket. For øvrig gjelder bestemmelsene om sakskostnader i <a data-id=\"lov/2005-06-17-90/kap20\" class=\" reference\" href=\"/lov/2005-06-17-90/kap20\">tvisteloven kapittel 20</a>.",
        "text": "I sak om begjæring om pålegg kan en tjenesteyter bare ilegges ansvar for saksøkerens sakskostnader etter tvisteloven kapittel 20 i ankesak der tjenesteyteren har anket. For øvrig gjelder bestemmelsene om sakskostnader i tvisteloven kapittel 20."
    },
    {
        "tag": "div",
        "class": "paragraf",
        "html": "<a data-id=\"lov/1961-05-12-2/§56l\" class=\" reference\" href=\"/lov/1961-05-12-2/%C2%A756l\">§ 56l</a>. <em class=\" \">Erstatning ved opphevelse og bortfall av pålegg</em>",
        "text": "§ 56l. Erstatning ved opphevelse og bortfall av pålegg"
    },
    {
        "tag": "p",
        "class": "avsnitt",
        "html": "Dersom et pålegg om å hindre eller vanskeliggjøre tilgang til nettsted er opphevet eller bortfalt, og det viser seg at det ikke var grunnlag for saksøkerens begjæring da pålegget ble besluttet, plikter saksøkeren å erstatte den skade saksøkte har lidt som følge av pålegget og ved de skritt som har vært nødvendige for å avverge pålegget eller å få det opphevet.",
        "text": "Dersom et pålegg om å hindre eller vanskeliggjøre tilgang til nettsted er opphevet eller bortfalt, og det viser seg at det ikke var grunnlag for saksøkerens begjæring da pålegget ble besluttet, plikter saksøkeren å erstatte den skade saksøkte har lidt som følge av pålegget og ved de skritt som har vært nødvendige for å avverge pålegget eller å få det opphevet."
    },
    {
        "tag": "p",
        "class": "avsnitt",
        "html": "Krav om erstatning etter denne paragrafen kan gjøres gjeldende for Oslo tingrett i sak om opphevelse eller bortfall av pålegget, eller ved ordinært søksmål.",
        "text": "Krav om erstatning etter denne paragrafen kan gjøres gjeldende for Oslo tingrett i sak om opphevelse eller bortfall av pålegget, eller ved ordinært søksmål."
    },
    {
        "tag": "div",
        "class": "paragraf",
        "html": "<a data-id=\"lov/1961-05-12-2/§56m\" class=\" reference\" href=\"/lov/1961-05-12-2/%C2%A756m\">§ 56m</a>. <em class=\" \">Forholdet til tvisteloven</em>",
        "text": "§ 56m. Forholdet til tvisteloven"
    },
    {
        "tag": "p",
        "class": "avsnitt",
        "html": "<a data-id=\"lov/2005-06-17-90/kap1\" class=\" reference\" href=\"/lov/2005-06-17-90/kap1\">Tvisteloven kapittel 1</a> til 3, §§ 4-1 og 4-7, § 9-6, kapittel 11 til 15, kapittel 16 unntatt §§ 16-1, 16-2, 16-8, 16-10 og §§ 16-15 til 16-19, kapittel 18, kapittel 19 unntatt §§ 19-11, 19-12 og § 19-13 første og andre ledd og kapittel 20 til 31 gjelder tilsvarende i saker om pålegg så langt de passer og ikke annet følger av §§ 56c til 56m i loven her.",
        "text": "Tvisteloven kapittel 1 til 3, §§ 4-1 og 4-7, § 9-6, kapittel 11 til 15, kapittel 16 unntatt §§ 16-1, 16-2, 16-8, 16-10 og §§ 16-15 til 16-19, kapittel 18, kapittel 19 unntatt §§ 19-11, 19-12 og § 19-13 første og andre ledd og kapittel 20 til 31 gjelder tilsvarende i saker om pålegg så langt de passer og ikke annet følger av §§ 56c til 56m i loven her."
    },
    {
        "tag": "h2",
        "class": "",
        "html": "II",
        "text": "II"
    },
    {
        "tag": "p",
        "class": "avsnitt",
        "html": "Loven gjelder fra den tid Kongen bestemmer. Kongen kan sette i kraft de enkelte bestemmelsene til forskjellig tid.",
        "text": "Loven gjelder fra den tid Kongen bestemmer. Kongen kan sette i kraft de enkelte bestemmelsene til forskjellig tid."
    }
]