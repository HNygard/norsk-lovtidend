[
    {
        "tag": "p",
        "class": "marg",
        "html": "Innst.334 L (2012–2013), Lovvedtak 73 (2012–2013). Stortingets første og andre gangs behandling hhv. 3. og 10. juni 2013. Fremmet av Finansdepartementet.",
        "text": "Innst.334 L (2012–2013), Lovvedtak 73 (2012–2013). Stortingets første og andre gangs behandling hhv. 3. og 10. juni 2013. Fremmet av Finansdepartementet."
    },
    {
        "tag": "p",
        "class": "marg",
        "html": "Endringer i følgende lov:",
        "text": "Endringer i følgende lov:"
    },
    {
        "tag": "p",
        "class": "avsnitt",
        "html": "Lov 16. desember 2011 nr. 61 om godtgjørelse for stortingsrepresentanter (stortingsgodtgjørelsesloven).",
        "text": "Lov 16. desember 2011 nr. 61 om godtgjørelse for stortingsrepresentanter (stortingsgodtgjørelsesloven)."
    },
    {
        "tag": "h2",
        "class": "",
        "html": "I",
        "text": "I"
    },
    {
        "tag": "p",
        "class": "avsnitt",
        "html": "I lov 16. desember 2011 nr. 61 om godtgjørelse for stortingsrepresentanter gjøres følgende endringer:",
        "text": "I lov 16. desember 2011 nr. 61 om godtgjørelse for stortingsrepresentanter gjøres følgende endringer:"
    },
    {
        "tag": "p",
        "class": "marg",
        "html": "§ 7 første ledd skal lyde:",
        "text": "§ 7 første ledd skal lyde:"
    },
    {
        "tag": "p",
        "class": "avsnitt",
        "html": "Stortinget kan gi nærmere regler om dekning av utgifter til flytting, kost, hjemreiser og andre særlige utgifter i forbindelse med representantenes fravær fra hjemstedet.",
        "text": "Stortinget kan gi nærmere regler om dekning av utgifter til flytting, kost, hjemreiser og andre særlige utgifter i forbindelse med representantenes fravær fra hjemstedet."
    },
    {
        "tag": "p",
        "class": "marg",
        "html": "§ 10 skal lyde:",
        "text": "§ 10 skal lyde:"
    },
    {
        "tag": "div",
        "class": "paragraf",
        "html": "§ 10. <em class=\" \">Feriepenger</em>",
        "text": "§ 10. Feriepenger"
    },
    {
        "tag": "p",
        "class": "avsnitt",
        "html": "Stortingsrepresentanter som etter valg ikke fortsetter på Stortinget, utbetales i januar året deretter feriepenger etter satsene fastsatt i Hovedtariffavtalen i staten. Feriepengegrunnlaget beregnes på grunnlag av godtgjørelsen utbetalt i siste kalenderår i valgperioden, inkludert eventuell fratredelsesytelse etter § 8 i loven her. Leddet her gjelder tilsvarende for fast møtende vararepresentanter som trer ut av Stortinget mellom 1. juli og 31. desember.",
        "text": "Stortingsrepresentanter som etter valg ikke fortsetter på Stortinget, utbetales i januar året deretter feriepenger etter satsene fastsatt i Hovedtariffavtalen i staten. Feriepengegrunnlaget beregnes på grunnlag av godtgjørelsen utbetalt i siste kalenderår i valgperioden, inkludert eventuell fratredelsesytelse etter § 8 i loven her. Leddet her gjelder tilsvarende for fast møtende vararepresentanter som trer ut av Stortinget mellom 1. juli og 31. desember."
    },
    {
        "tag": "p",
        "class": "avsnitt",
        "html": "Innkalte vararepresentanter får siste ordinære utbetalingsdag før avbrytelse av Stortingets forhandlinger i juni, utbetalt feriepenger etter satsene fastsatt i Hovedtariffavtalen i staten. Feriepengegrunnlaget beregnes på grunnlag av godtgjørelsen utbetalt i foregående kalenderår. Leddet her gjelder tilsvarende for fast møtende vararepresentanter som trer ut av Stortinget mellom 1. januar og 30. juni.",
        "text": "Innkalte vararepresentanter får siste ordinære utbetalingsdag før avbrytelse av Stortingets forhandlinger i juni, utbetalt feriepenger etter satsene fastsatt i Hovedtariffavtalen i staten. Feriepengegrunnlaget beregnes på grunnlag av godtgjørelsen utbetalt i foregående kalenderår. Leddet her gjelder tilsvarende for fast møtende vararepresentanter som trer ut av Stortinget mellom 1. januar og 30. juni."
    },
    {
        "tag": "p",
        "class": "avsnitt",
        "html": "For valgte stortingsrepresentanter som trer ut av Stortinget utenom valg eller innvilges permisjon ut valgperioden, gjelder samme regler som for fast møtende vararepresentanter som trer ut av Stortinget.",
        "text": "For valgte stortingsrepresentanter som trer ut av Stortinget utenom valg eller innvilges permisjon ut valgperioden, gjelder samme regler som for fast møtende vararepresentanter som trer ut av Stortinget."
    },
    {
        "tag": "p",
        "class": "avsnitt",
        "html": "Feriepenger utbetales ikke til stortingsrepresentanter som trer inn i regjeringen. Feriepenger utbetales heller ikke til innkalte vararepresentanter som etter beslutning av Stortingets presidentskap beholder godtgjørelsen i perioden etter at Stortinget har avsluttet forhandlingene i juni. Disse får beregnet feriepenger etter første ledd, med utbetaling i januar året etter fratredelse som vararepresentant.",
        "text": "Feriepenger utbetales ikke til stortingsrepresentanter som trer inn i regjeringen. Feriepenger utbetales heller ikke til innkalte vararepresentanter som etter beslutning av Stortingets presidentskap beholder godtgjørelsen i perioden etter at Stortinget har avsluttet forhandlingene i juni. Disse får beregnet feriepenger etter første ledd, med utbetaling i januar året etter fratredelse som vararepresentant."
    },
    {
        "tag": "p",
        "class": "avsnitt",
        "html": "Stortinget kan gi nærmere bestemmelser om beregning og utbetaling av feriepenger.",
        "text": "Stortinget kan gi nærmere bestemmelser om beregning og utbetaling av feriepenger."
    },
    {
        "tag": "p",
        "class": "marg",
        "html": "Ny § 11 a skal lyde:",
        "text": "Ny § 11 a skal lyde:"
    },
    {
        "tag": "div",
        "class": "paragraf",
        "html": "§ 11 a. <em class=\" \">Innhenting av opplysninger</em>",
        "text": "§ 11 a. Innhenting av opplysninger"
    },
    {
        "tag": "p",
        "class": "avsnitt",
        "html": "Stortingets administrasjon har rett til å innhente de opplysninger som er nødvendige for å kontrollere om vilkårene for fratredelsesytelse og etterlønn etter denne loven med forskrifter er oppfylt eller har vært oppfylt i tilbakelagte perioder. Opplysninger kan innhentes fra nåværende og tidligere arbeidsgivere, pensjonsordninger, folketrygdens organer samt skatteetaten.",
        "text": "Stortingets administrasjon har rett til å innhente de opplysninger som er nødvendige for å kontrollere om vilkårene for fratredelsesytelse og etterlønn etter denne loven med forskrifter er oppfylt eller har vært oppfylt i tilbakelagte perioder. Opplysninger kan innhentes fra nåværende og tidligere arbeidsgivere, pensjonsordninger, folketrygdens organer samt skatteetaten."
    },
    {
        "tag": "p",
        "class": "avsnitt",
        "html": "Den som blir pålagt å gi opplysninger, plikter å gjøre dette uten godtgjørelse og uten hinder av taushetsplikt.",
        "text": "Den som blir pålagt å gi opplysninger, plikter å gjøre dette uten godtgjørelse og uten hinder av taushetsplikt."
    },
    {
        "tag": "h2",
        "class": "",
        "html": "II",
        "text": "II"
    },
    {
        "tag": "p",
        "class": "avsnitt",
        "html": "Loven trer i kraft 1. oktober 2013.",
        "text": "Loven trer i kraft 1. oktober 2013."
    }
]