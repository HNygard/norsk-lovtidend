[
    {
        "tag": "p",
        "class": "marg",
        "html": "Ot.prp.nr.35 (2001–2002), Innst.O.nr.30 (2001–2002) og Besl.O.nr.45 (2001–2002). Odels- og lagtingsvedtak hhv. 9. og 18. april 2002. Fremmet av Forsvarsdepartementet.",
        "text": "Ot.prp.nr.35 (2001–2002), Innst.O.nr.30 (2001–2002) og Besl.O.nr.45 (2001–2002). Odels- og lagtingsvedtak hhv. 9. og 18. april 2002. Fremmet av Forsvarsdepartementet."
    },
    {
        "tag": "h2",
        "class": "",
        "html": "I",
        "text": "I"
    },
    {
        "tag": "p",
        "class": "avsnitt",
        "html": "I lov 23. februar 1996 nr. 9 om tjenestegjøring i internasjonale fredsoperasjoner gjøres følgende endringer:",
        "text": "I lov 23. februar 1996 nr. 9 om tjenestegjøring i internasjonale fredsoperasjoner gjøres følgende endringer:"
    },
    {
        "tag": "p",
        "class": "marg",
        "html": "§ 3 tredje og fjerde ledd skal lyde:",
        "text": "§ 3 tredje og fjerde ledd skal lyde:"
    },
    {
        "tag": "p",
        "class": "avsnitt",
        "html": "En kontraktsperiode skal ikke overstige tre år, og den aktive tjenesteperiode skal innenfor kontraktsperioden samlet ikke overstige to år.",
        "text": "En kontraktsperiode skal ikke overstige tre år, og den aktive tjenesteperiode skal innenfor kontraktsperioden samlet ikke overstige to år."
    },
    {
        "tag": "p",
        "class": "avsnitt",
        "html": "Kongen kan ved særskilte behov gjøre unntak fra bestemmelsen i tredje ledd.",
        "text": "Kongen kan ved særskilte behov gjøre unntak fra bestemmelsen i tredje ledd."
    },
    {
        "tag": "h2",
        "class": "",
        "html": "II",
        "text": "II"
    },
    {
        "tag": "p",
        "class": "avsnitt",
        "html": "I lov 4. februar 1977 nr. 4 om arbeidervern og arbeidsmiljø m.v. gjøres følgende endringer:",
        "text": "I lov 4. februar 1977 nr. 4 om arbeidervern og arbeidsmiljø m.v. gjøres følgende endringer:"
    },
    {
        "tag": "p",
        "class": "marg",
        "html": "Ny § 33 E skal lyde:",
        "text": "Ny § 33 E skal lyde:"
    },
    {
        "tag": "div",
        "class": "paragraf",
        "html": "§ 33 E. <em class=\" \">Rett til fri ved militærtjeneste m.v.</em>",
        "text": "§ 33 E. Rett til fri ved militærtjeneste m.v."
    },
    {
        "tag": "table",
        "class": "numeral avsnitt",
        "html": "<tr><td class=\"morTableVerticalAlignTop morTableAlignLeft \">\n<span class=\"avsnittNummer numeral\">1.</span> En arbeidstaker har rett til permisjon ved pliktig eller frivillig militærtjeneste eller liknende allmenn vernetjeneste.</td></tr>",
        "text": "1. En arbeidstaker har rett til permisjon ved pliktig eller frivillig militærtjeneste eller liknende allmenn vernetjeneste."
    },
    {
        "tag": "p",
        "class": "avsnitt",
        "html": "Det samme gjelder ved frivillig tjenestegjøring av tilsammen 24 måneders varighet i styrker organisert av norske myndigheter for deltakelse i internasjonale fredsoperasjoner, såfremt arbeidstaker snarest mulig etter å ha inngått bindende avtale om tjenestegjøring i slike styrker varsler arbeidsgiver om dette.",
        "text": "Det samme gjelder ved frivillig tjenestegjøring av tilsammen 24 måneders varighet i styrker organisert av norske myndigheter for deltakelse i internasjonale fredsoperasjoner, såfremt arbeidstaker snarest mulig etter å ha inngått bindende avtale om tjenestegjøring i slike styrker varsler arbeidsgiver om dette."
    },
    {
        "tag": "table",
        "class": "numeral avsnitt",
        "html": "<tr><td class=\"morTableVerticalAlignTop morTableAlignLeft \">\n<span class=\"avsnittNummer numeral\">2.</span> Arbeidstaker som ønsker å fortsette i stillingen etter tjenestegjøringen, plikter å varsle arbeidsgiver om dette før tjenesten begynner.</td></tr>",
        "text": "2. Arbeidstaker som ønsker å fortsette i stillingen etter tjenestegjøringen, plikter å varsle arbeidsgiver om dette før tjenesten begynner."
    },
    {
        "tag": "p",
        "class": "avsnitt",
        "html": "Arbeidsgiver plikter ikke å ta arbeidstaker tilbake i arbeid før en måned etter mottak av varsel om fra hvilken dag arbeidstaker kan gjenoppta arbeidet.",
        "text": "Arbeidsgiver plikter ikke å ta arbeidstaker tilbake i arbeid før en måned etter mottak av varsel om fra hvilken dag arbeidstaker kan gjenoppta arbeidet."
    },
    {
        "tag": "p",
        "class": "marg",
        "html": "§ 65 A skal lyde:",
        "text": "§ 65 A skal lyde:"
    },
    {
        "tag": "div",
        "class": "paragraf",
        "html": "§ 65 A. <em class=\" \">Oppsigelssvern ved militærtjeneste m.v.</em>",
        "text": "§ 65 A. Oppsigelssvern ved militærtjeneste m.v."
    },
    {
        "tag": "table",
        "class": "numeral avsnitt",
        "html": "<tr><td class=\"morTableVerticalAlignTop morTableAlignLeft \">\n<span class=\"avsnittNummer numeral\">1.</span> Arbeidstaker kan ikke sies opp på grunn av permisjon etter § 33 E. Ved permisjon etter § 33 E nr. 1 annet ledd, omfatter oppsigelsesvernet også perioder hvor arbeidstakeren ikke er fraværende fra arbeidet.</td></tr>",
        "text": "1. Arbeidstaker kan ikke sies opp på grunn av permisjon etter § 33 E. Ved permisjon etter § 33 E nr. 1 annet ledd, omfatter oppsigelsesvernet også perioder hvor arbeidstakeren ikke er fraværende fra arbeidet."
    },
    {
        "tag": "table",
        "class": "numeral avsnitt",
        "html": "<tr><td class=\"morTableVerticalAlignTop morTableAlignLeft \">\n<span class=\"avsnittNummer numeral\">2.</span> Oppsigelse som finner sted umiddelbart før eller innenfor det tidsrom arbeidstakeren er fraværende fra arbeidet på grunn av permisjon etter § 33 E, skal ansees å ha sin grunn i dette forholdet, dersom ikke noe annet gjøres overveiende sannsynlig.</td></tr>",
        "text": "2. Oppsigelse som finner sted umiddelbart før eller innenfor det tidsrom arbeidstakeren er fraværende fra arbeidet på grunn av permisjon etter § 33 E, skal ansees å ha sin grunn i dette forholdet, dersom ikke noe annet gjøres overveiende sannsynlig."
    },
    {
        "tag": "table",
        "class": "numeral avsnitt",
        "html": "<tr><td class=\"morTableVerticalAlignTop morTableAlignLeft \">\n<span class=\"avsnittNummer numeral\">3.</span> Ved tvist om en oppsigelses rettmessighet etter denne paragraf får bestemmelsene i § 61 og § 62 tilsvarende anvendelse. Har arbeidstaker oversittet fristene for å kreve forhandling eller gå til søksmål, kan retten gi oppreisning for fristoversittelsen, dersom arbeidstakeren krever det og retten finner det rimelig.</td></tr>",
        "text": "3. Ved tvist om en oppsigelses rettmessighet etter denne paragraf får bestemmelsene i § 61 og § 62 tilsvarende anvendelse. Har arbeidstaker oversittet fristene for å kreve forhandling eller gå til søksmål, kan retten gi oppreisning for fristoversittelsen, dersom arbeidstakeren krever det og retten finner det rimelig."
    },
    {
        "tag": "p",
        "class": "marg",
        "html": "Overskriften Kapittel VIII A. Utdanningspermisjon utgår.",
        "text": "Overskriften Kapittel VIII A. Utdanningspermisjon utgår."
    },
    {
        "tag": "h2",
        "class": "",
        "html": "III",
        "text": "III"
    },
    {
        "tag": "p",
        "class": "avsnitt",
        "html": "Loven gjelder fra den tid Kongen bestemmer.",
        "text": "Loven gjelder fra den tid Kongen bestemmer."
    }
]