[
    {
        "tag": "p",
        "class": "marg",
        "html": "Ot.prp.nr.29 (2001–2002), Innst.O.nr.39 (2001–2002) og Besl.O.nr.41 (2001–2002). Odels- og lagtingsvedtak hhv. 19. og 22. mars 2002. Fremmet av Sosialdepartementet.",
        "text": "Ot.prp.nr.29 (2001–2002), Innst.O.nr.39 (2001–2002) og Besl.O.nr.41 (2001–2002). Odels- og lagtingsvedtak hhv. 19. og 22. mars 2002. Fremmet av Sosialdepartementet."
    },
    {
        "tag": "h2",
        "class": "",
        "html": "I",
        "text": "I"
    },
    {
        "tag": "p",
        "class": "avsnitt",
        "html": "I lov 28. februar 1997 nr. 19 om folketrygd (folketrygdloven) gjøres følgende endringer:",
        "text": "I lov 28. februar 1997 nr. 19 om folketrygd (folketrygdloven) gjøres følgende endringer:"
    },
    {
        "tag": "p",
        "class": "marg",
        "html": "§ 8-6 nytt tredje ledd skal lyde:",
        "text": "§ 8-6 nytt tredje ledd skal lyde:"
    },
    {
        "tag": "p",
        "class": "avsnitt",
        "html": "Departementet gir forskrifter om tilskudd til tilretteleggingstiltak på arbeidsplassen.",
        "text": "Departementet gir forskrifter om tilskudd til tilretteleggingstiltak på arbeidsplassen."
    },
    {
        "tag": "p",
        "class": "marg",
        "html": "§ 8-7 skal lyde:",
        "text": "§ 8-7 skal lyde:"
    },
    {
        "tag": "div",
        "class": "paragraf",
        "html": "§ 8-7. <em class=\" \">Dokumentasjon av arbeidsuførhet</em>",
        "text": "§ 8-7. Dokumentasjon av arbeidsuførhet"
    },
    {
        "tag": "p",
        "class": "avsnitt",
        "html": "For at medlemmet skal få rett til sykepenger, må arbeidsuførheten dokumenteres med legeerklæring. Dette gjelder ikke i arbeidsgiverperioden når arbeidstakeren har rett til å nytte egenmelding, se §§ 8-18, 8-19 og 8-23 til 8-27.",
        "text": "For at medlemmet skal få rett til sykepenger, må arbeidsuførheten dokumenteres med legeerklæring. Dette gjelder ikke i arbeidsgiverperioden når arbeidstakeren har rett til å nytte egenmelding, se §§ 8-18, 8-19 og 8-23 til 8-27."
    },
    {
        "tag": "p",
        "class": "avsnitt",
        "html": "Legeerklæring kan ikke godtas for tidsrom før medlemmet ble undersøkt av lege (sykmeldingstidspunktet). En legeerklæring for tidsrom før medlemmet søkte lege, kan likevel godtas dersom medlemmet har vært forhindret fra å søke lege og det er godtgjort at han eller hun har vært arbeidsufør fra et tidligere tidspunkt.",
        "text": "Legeerklæring kan ikke godtas for tidsrom før medlemmet ble undersøkt av lege (sykmeldingstidspunktet). En legeerklæring for tidsrom før medlemmet søkte lege, kan likevel godtas dersom medlemmet har vært forhindret fra å søke lege og det er godtgjort at han eller hun har vært arbeidsufør fra et tidligere tidspunkt."
    },
    {
        "tag": "p",
        "class": "avsnitt",
        "html": "Vurderingen av arbeidsuførheten skal ta utgangspunkt i en funksjonsvurdering.",
        "text": "Vurderingen av arbeidsuførheten skal ta utgangspunkt i en funksjonsvurdering."
    },
    {
        "tag": "p",
        "class": "avsnitt",
        "html": "Legen plikter i samarbeid med arbeidstakeren å gi nærmere vurdering av arbeidstakerens funksjonsevne.",
        "text": "Legen plikter i samarbeid med arbeidstakeren å gi nærmere vurdering av arbeidstakerens funksjonsevne."
    },
    {
        "tag": "p",
        "class": "avsnitt",
        "html": "Når arbeidsuførheten har vart åtte uker, må det legges fram en særskilt legeerklæring for at medlemmet skal få utbetalt sykepenger fra trygden. Denne erklæringen skal inneholde en redegjørelse for det videre behandlingsopplegget og en vurdering av muligheten for at vedkommende kan gjenoppta det tidligere arbeidet eller ta annet arbeid.",
        "text": "Når arbeidsuførheten har vart åtte uker, må det legges fram en særskilt legeerklæring for at medlemmet skal få utbetalt sykepenger fra trygden. Denne erklæringen skal inneholde en redegjørelse for det videre behandlingsopplegget og en vurdering av muligheten for at vedkommende kan gjenoppta det tidligere arbeidet eller ta annet arbeid."
    },
    {
        "tag": "p",
        "class": "avsnitt",
        "html": "Sykepenger kan likevel utbetales uten slik legeerklæring som nevnt i femte ledd",
        "text": "Sykepenger kan likevel utbetales uten slik legeerklæring som nevnt i femte ledd"
    },
    {
        "tag": "table",
        "class": "avsnitt",
        "html": "<tr>\n<td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">a)</td>\n<td class=\" morTableVerticalAlignTop morTableAlignLeft\">dersom medlemmet er innlagt i helseinstitusjon,</td>\n</tr>",
        "text": "a)dersom medlemmet er innlagt i helseinstitusjon,"
    },
    {
        "tag": "table",
        "class": "avsnitt",
        "html": "<tr>\n<td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">b)</td>\n<td class=\" morTableVerticalAlignTop morTableAlignLeft\">dersom lidelsen er så alvorlig at en ikke kan regne med at medlemmet blir arbeidsfør igjen, eller</td>\n</tr>",
        "text": "b)dersom lidelsen er så alvorlig at en ikke kan regne med at medlemmet blir arbeidsfør igjen, eller"
    },
    {
        "tag": "table",
        "class": "avsnitt",
        "html": "<tr>\n<td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">c)</td>\n<td class=\" morTableVerticalAlignTop morTableAlignLeft\">dersom legen har vært forhindret fra å skrive legeerklæringen på grunn av uforutsett fravær fra arbeidet eller andre spesielle forhold.</td>\n</tr>",
        "text": "c)dersom legen har vært forhindret fra å skrive legeerklæringen på grunn av uforutsett fravær fra arbeidet eller andre spesielle forhold."
    },
    {
        "tag": "p",
        "class": "avsnitt",
        "html": "Når arbeidsuførheten har vart i 12 uker, må trygdekontoret vurdere om de medisinske vilkårene for rett til sykepenger er oppfylt, og om det er behov for medisinske, yrkesrettede eller andre tiltak. Trygdekontoret må gjøre skriftlig vedtak om fortsatt rett til sykepenger.",
        "text": "Når arbeidsuførheten har vart i 12 uker, må trygdekontoret vurdere om de medisinske vilkårene for rett til sykepenger er oppfylt, og om det er behov for medisinske, yrkesrettede eller andre tiltak. Trygdekontoret må gjøre skriftlig vedtak om fortsatt rett til sykepenger."
    },
    {
        "tag": "p",
        "class": "marg",
        "html": "§ 8-8 skal lyde:",
        "text": "§ 8-8 skal lyde:"
    },
    {
        "tag": "div",
        "class": "paragraf",
        "html": "§ 8-8. <em class=\" \">Medlemmets medvirkning</em>",
        "text": "§ 8-8. Medlemmets medvirkning"
    },
    {
        "tag": "p",
        "class": "avsnitt",
        "html": "Medlemmet har plikt til å gi opplysninger til arbeidsgiveren og trygdeetaten om egen funksjonsevne og bidra til at hensiktsmessige tiltak for å tilrettelegge arbeidet blir utredet og iverksatt, se også § 21-3.",
        "text": "Medlemmet har plikt til å gi opplysninger til arbeidsgiveren og trygdeetaten om egen funksjonsevne og bidra til at hensiktsmessige tiltak for å tilrettelegge arbeidet blir utredet og iverksatt, se også § 21-3."
    },
    {
        "tag": "p",
        "class": "avsnitt",
        "html": "Retten til sykepenger faller bort dersom medlemmet uten rimelig grunn nekter å gi opplysninger som nevnt i første ledd, eller uten rimelig grunn nekter å ta imot tilbud om behandling, rehabilitering, tilrettelegging av arbeid eller yrkesrettet attføring, se også § 21-8.",
        "text": "Retten til sykepenger faller bort dersom medlemmet uten rimelig grunn nekter å gi opplysninger som nevnt i første ledd, eller uten rimelig grunn nekter å ta imot tilbud om behandling, rehabilitering, tilrettelegging av arbeid eller yrkesrettet attføring, se også § 21-8."
    },
    {
        "tag": "p",
        "class": "marg",
        "html": "§ 8-20 overskrift og første ledd skal lyde:",
        "text": "§ 8-20 overskrift og første ledd skal lyde:"
    },
    {
        "tag": "div",
        "class": "paragraf",
        "html": "§ 8-20. <em class=\" \">Risiko for særlig stort sykefravær eller svangerskapsrelatert sykefravær</em>",
        "text": "§ 8-20. Risiko for særlig stort sykefravær eller svangerskapsrelatert sykefravær"
    },
    {
        "tag": "p",
        "class": "avsnitt",
        "html": "Dersom en arbeidstaker har langvarig eller kronisk sykdom som medfører risiko for særlig stort sykefravær, kan arbeidstakeren selv eller arbeidsgiveren søke om at trygden dekker utgiftene til sykepenger i arbeidsgiverperioden. Det samme gjelder for en arbeidstaker som har en sykdom som medfører risiko for gjentatte sykefravær i en begrenset periode, og for en arbeidstaker som har sykefravær på grunn av svangerskap og som ikke kan omplasseres til annet arbeid i virksomheten.",
        "text": "Dersom en arbeidstaker har langvarig eller kronisk sykdom som medfører risiko for særlig stort sykefravær, kan arbeidstakeren selv eller arbeidsgiveren søke om at trygden dekker utgiftene til sykepenger i arbeidsgiverperioden. Det samme gjelder for en arbeidstaker som har en sykdom som medfører risiko for gjentatte sykefravær i en begrenset periode, og for en arbeidstaker som har sykefravær på grunn av svangerskap og som ikke kan omplasseres til annet arbeid i virksomheten."
    },
    {
        "tag": "h2",
        "class": "",
        "html": "II",
        "text": "II"
    },
    {
        "tag": "p",
        "class": "avsnitt",
        "html": "<em class=\" \">Ikrafttredelse og overgangsbestemmelser</em>",
        "text": "Ikrafttredelse og overgangsbestemmelser"
    },
    {
        "tag": "p",
        "class": "avsnitt",
        "html": "Endringene i folketrygdloven §§ 8-6 og 8-8 trer i kraft straks.",
        "text": "Endringene i folketrygdloven §§ 8-6 og 8-8 trer i kraft straks."
    },
    {
        "tag": "p",
        "class": "avsnitt",
        "html": "Endringen i folketrygdloven § 8-20 trer i kraft 1. april 2002.",
        "text": "Endringen i folketrygdloven § 8-20 trer i kraft 1. april 2002."
    },
    {
        "tag": "p",
        "class": "avsnitt",
        "html": "Endringen i folketrygdloven § 8-7 trer i kraft 1. juli 2002.",
        "text": "Endringen i folketrygdloven § 8-7 trer i kraft 1. juli 2002."
    }
]