[
    {
        "tag": "p",
        "class": "marg",
        "html": "Ot.prp.nr.87 (2001–2002), Innst.O.nr.62 (2002–2003) og Besl.O.nr.66 (2002–2003). Odels- og lagtingsvedtak hhv. 13. og 27. februar 2003. Fremmet av Miljøverndepartementet.",
        "text": "Ot.prp.nr.87 (2001–2002), Innst.O.nr.62 (2002–2003) og Besl.O.nr.66 (2002–2003). Odels- og lagtingsvedtak hhv. 13. og 27. februar 2003. Fremmet av Miljøverndepartementet."
    },
    {
        "tag": "h2",
        "class": "",
        "html": "I",
        "text": "I"
    },
    {
        "tag": "p",
        "class": "avsnitt",
        "html": "I lov 13. mars 1981 nr. 6 om vern mot forurensninger og om avfall (forurensningsloven) gjøres følgende endringer:",
        "text": "I lov 13. mars 1981 nr. 6 om vern mot forurensninger og om avfall (forurensningsloven) gjøres følgende endringer:"
    },
    {
        "tag": "p",
        "class": "marg",
        "html": "§ 27 annet ledd skal lyde:",
        "text": "§ 27 annet ledd skal lyde:"
    },
    {
        "tag": "p",
        "class": "avsnitt",
        "html": "Som husholdningsavfall regnes avfall fra private husholdninger, herunder større gjenstander som inventar og lignende.",
        "text": "Som husholdningsavfall regnes avfall fra private husholdninger, herunder større gjenstander som inventar og lignende."
    },
    {
        "tag": "p",
        "class": "marg",
        "html": "§ 27 tredje ledd skal lyde:",
        "text": "§ 27 tredje ledd skal lyde:"
    },
    {
        "tag": "p",
        "class": "avsnitt",
        "html": "Som næringsavfall regnes avfall fra offentlige og private virksomheter og institusjoner.",
        "text": "Som næringsavfall regnes avfall fra offentlige og private virksomheter og institusjoner."
    },
    {
        "tag": "p",
        "class": "marg",
        "html": "§ 27 fjerde ledd skal lyde:",
        "text": "§ 27 fjerde ledd skal lyde:"
    },
    {
        "tag": "p",
        "class": "avsnitt",
        "html": "Som spesialavfall regnes avfall som ikke hensiktsmessig kan behandles sammen med annet husholdningsavfall eller næringsavfall på grunn av sin størrelse eller fordi det kan medføre alvorlig forurensning eller fare for skade på mennesker eller dyr.",
        "text": "Som spesialavfall regnes avfall som ikke hensiktsmessig kan behandles sammen med annet husholdningsavfall eller næringsavfall på grunn av sin størrelse eller fordi det kan medføre alvorlig forurensning eller fare for skade på mennesker eller dyr."
    },
    {
        "tag": "p",
        "class": "marg",
        "html": "§ 29 tredje ledd skal lyde:",
        "text": "§ 29 tredje ledd skal lyde:"
    },
    {
        "tag": "p",
        "class": "avsnitt",
        "html": "Kommunen skal ha anlegg for opplag eller behandling av husholdningsavfall og kloakkslam og ha plikt til å ta imot slikt avfall og slam. Forurensningsmyndigheten kan i forskrift eller i det enkelte tilfellet fastsette at kommunen også skal ha anlegg for og plikt til å ta imot spesialavfall og næringsavfall. Forurensningsmyndigheten kan likeledes fastsette nærmere krav til avfallsanlegget.",
        "text": "Kommunen skal ha anlegg for opplag eller behandling av husholdningsavfall og kloakkslam og ha plikt til å ta imot slikt avfall og slam. Forurensningsmyndigheten kan i forskrift eller i det enkelte tilfellet fastsette at kommunen også skal ha anlegg for og plikt til å ta imot spesialavfall og næringsavfall. Forurensningsmyndigheten kan likeledes fastsette nærmere krav til avfallsanlegget."
    },
    {
        "tag": "p",
        "class": "marg",
        "html": "§ 30 skal lyde:",
        "text": "§ 30 skal lyde:"
    },
    {
        "tag": "div",
        "class": "paragraf",
        "html": "§ 30. <em class=\" \">Kommunal innsamling av husholdningsavfall m.v.</em>",
        "text": "§ 30. Kommunal innsamling av husholdningsavfall m.v."
    },
    {
        "tag": "p",
        "class": "avsnitt",
        "html": "Kommunen skal sørge for innsamling av husholdningsavfall. Forurensningsmyndigheten kan i forskrift eller i det enkelte tilfellet pålegge kommunene å innføre ordninger for sortering av avfallet. Et slikt pålegg må baseres på en samlet vurdering av kostnadene dette vil innebære i forhold til de miljøfordeler som oppnås.",
        "text": "Kommunen skal sørge for innsamling av husholdningsavfall. Forurensningsmyndigheten kan i forskrift eller i det enkelte tilfellet pålegge kommunene å innføre ordninger for sortering av avfallet. Et slikt pålegg må baseres på en samlet vurdering av kostnadene dette vil innebære i forhold til de miljøfordeler som oppnås."
    },
    {
        "tag": "p",
        "class": "avsnitt",
        "html": "Kommunen kan gi forskrifter om at den kommunale innsamling bare skal gjelde i tettbygd strøk, at visse slag husholdningsavfall skal holdes utenfor den kommunale innsamling, og at visse slag avfall skal holdes adskilt. Kommunen kan etter søknad unnta bestemte eiendommer fra den kommunale innsamling.",
        "text": "Kommunen kan gi forskrifter om at den kommunale innsamling bare skal gjelde i tettbygd strøk, at visse slag husholdningsavfall skal holdes utenfor den kommunale innsamling, og at visse slag avfall skal holdes adskilt. Kommunen kan etter søknad unnta bestemte eiendommer fra den kommunale innsamling."
    },
    {
        "tag": "p",
        "class": "avsnitt",
        "html": "Kommunen kan gi forskrifter som er nødvendig for å få til en hensiktsmessig og hygienisk oppbevaring, innsamling og transport av husholdningsavfall. Uten kommunens samtykke må ingen samle inn husholdningsavfall. Forurensningsmyndigheten kan i særlige tilfeller ved forskrift eller enkeltvedtak bestemme at kommunens samtykke ikke er nødvendig.",
        "text": "Kommunen kan gi forskrifter som er nødvendig for å få til en hensiktsmessig og hygienisk oppbevaring, innsamling og transport av husholdningsavfall. Uten kommunens samtykke må ingen samle inn husholdningsavfall. Forurensningsmyndigheten kan i særlige tilfeller ved forskrift eller enkeltvedtak bestemme at kommunens samtykke ikke er nødvendig."
    },
    {
        "tag": "p",
        "class": "marg",
        "html": "§ 32 skal lyde:",
        "text": "§ 32 skal lyde:"
    },
    {
        "tag": "div",
        "class": "paragraf",
        "html": "§ 32. <em class=\" \">Håndtering av næringsavfall </em>",
        "text": "§ 32. Håndtering av næringsavfall"
    },
    {
        "tag": "p",
        "class": "avsnitt",
        "html": "Næringsavfall skal bringes til lovlig avfallsanlegg med mindre det gjenvinnes eller brukes på annen måte. Forurensningsmyndigheten kan samtykke i annen disponering av avfallet på nærmere fastsatte vilkår.",
        "text": "Næringsavfall skal bringes til lovlig avfallsanlegg med mindre det gjenvinnes eller brukes på annen måte. Forurensningsmyndigheten kan samtykke i annen disponering av avfallet på nærmere fastsatte vilkår."
    },
    {
        "tag": "p",
        "class": "avsnitt",
        "html": "Forurensningsmyndigheten kan i forskrift eller i det enkelte tilfelle pålegge produsenten å levere næringsavfall til kommunalt avfallsanlegg. Bestemmelsen i § 31 annet ledd gjelder tilsvarende.",
        "text": "Forurensningsmyndigheten kan i forskrift eller i det enkelte tilfelle pålegge produsenten å levere næringsavfall til kommunalt avfallsanlegg. Bestemmelsen i § 31 annet ledd gjelder tilsvarende."
    },
    {
        "tag": "h2",
        "class": "",
        "html": "II",
        "text": "II"
    },
    {
        "tag": "p",
        "class": "avsnitt",
        "html": "Loven trer i kraft 1. juli 2004.",
        "text": "Loven trer i kraft 1. juli 2004."
    }
]