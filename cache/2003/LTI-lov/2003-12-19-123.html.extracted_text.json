[
    {
        "tag": "p",
        "class": "marg",
        "html": "Ot.prp.nr.88 (2002–2003), Innst.O.nr.29 (2003–2004) og Besl.O.nr.37 (2003–2004). Odels- og lagtingsvedtak hhv. 10. og 15. desember 2003. Fremmet av Helsedepartementet.",
        "text": "Ot.prp.nr.88 (2002–2003), Innst.O.nr.29 (2003–2004) og Besl.O.nr.37 (2003–2004). Odels- og lagtingsvedtak hhv. 10. og 15. desember 2003. Fremmet av Helsedepartementet."
    },
    {
        "tag": "h2",
        "class": "",
        "html": "I",
        "text": "I"
    },
    {
        "tag": "p",
        "class": "avsnitt",
        "html": "I lov 4. desember 1992 nr. 132 om legemidler m.v. gjøres følgende endringer:",
        "text": "I lov 4. desember 1992 nr. 132 om legemidler m.v. gjøres følgende endringer:"
    },
    {
        "tag": "p",
        "class": "marg",
        "html": "§ 6 tredje ledd skal lyde:",
        "text": "§ 6 tredje ledd skal lyde:"
    },
    {
        "tag": "p",
        "class": "avsnitt",
        "html": "Kongen kan i forskrift pålegge apotekene å levere utvalgte byttbare legemidler til en fastsatt indekspris. Indeksprisen fastsettes av departementet og skal være et volumveid gjennomsnitt av legemiddelleverandørenes faktiske utsalgspris for de legemidler som inngår i beregningsgrunnlaget, med tillegg av den grossist- og apotekavanse som er fastsatt. Med legemiddelleverandørenes faktiske utsalgspris forstås netto pris for legemidler fra leverandør til grossist, med fratrekk av enhver rabatt eller lignende overføring som apotek får fra andre enn grossist ved kjøp av disse legemidlene. Kongen kan i forskrift gi nærmere bestemmelser om prisfastsettelsen, hvilke legemidler som kan gis indekspris og leveringsplikt for de legemidler som omfattes.",
        "text": "Kongen kan i forskrift pålegge apotekene å levere utvalgte byttbare legemidler til en fastsatt indekspris. Indeksprisen fastsettes av departementet og skal være et volumveid gjennomsnitt av legemiddelleverandørenes faktiske utsalgspris for de legemidler som inngår i beregningsgrunnlaget, med tillegg av den grossist- og apotekavanse som er fastsatt. Med legemiddelleverandørenes faktiske utsalgspris forstås netto pris for legemidler fra leverandør til grossist, med fratrekk av enhver rabatt eller lignende overføring som apotek får fra andre enn grossist ved kjøp av disse legemidlene. Kongen kan i forskrift gi nærmere bestemmelser om prisfastsettelsen, hvilke legemidler som kan gis indekspris og leveringsplikt for de legemidler som omfattes."
    },
    {
        "tag": "p",
        "class": "marg",
        "html": "§ 6 nytt femte ledd skal lyde:",
        "text": "§ 6 nytt femte ledd skal lyde:"
    },
    {
        "tag": "p",
        "class": "avsnitt",
        "html": "I forbindelse med søknad om innvilgelse av pliktmessig refusjon for et legemiddel etter folketrygdloven § 5-14, kan det inngås en refusjonskontrakt mellom staten og søkeren, dersom partene finner det formålstjenlig. I kontrakten kan det inntas bestemmelser om at søker helt eller delvis skal refundere folketrygdens utgifter som følge av at legemidlet forskrives til flere pasienter enn forutsatt i refusjonsvedtaket. Gyldig kontrakt skal ha regler om hvordan søker kan bringe sitt ansvar etter kontrakten til opphør. Kongen kan i forskrift fastsette nærmere regler om bruken av refusjonskontrakter.",
        "text": "I forbindelse med søknad om innvilgelse av pliktmessig refusjon for et legemiddel etter folketrygdloven § 5-14, kan det inngås en refusjonskontrakt mellom staten og søkeren, dersom partene finner det formålstjenlig. I kontrakten kan det inntas bestemmelser om at søker helt eller delvis skal refundere folketrygdens utgifter som følge av at legemidlet forskrives til flere pasienter enn forutsatt i refusjonsvedtaket. Gyldig kontrakt skal ha regler om hvordan søker kan bringe sitt ansvar etter kontrakten til opphør. Kongen kan i forskrift fastsette nærmere regler om bruken av refusjonskontrakter."
    },
    {
        "tag": "p",
        "class": "marg",
        "html": "§ 16 fjerde ledd skal lyde:",
        "text": "§ 16 fjerde ledd skal lyde:"
    },
    {
        "tag": "p",
        "class": "avsnitt",
        "html": "Departementet kan i forskrift bestemme at visse reseptfrie legemidler skal kunne selges av kjøpmenn samt gi nærmere bestemmelser for slikt salg. I forskriftene kan det fastsettes gebyr for behandling av søknad om slik omsetning, samt plikt til å betale årlig avgift for fortsatt tillatelse til slik omsetning.",
        "text": "Departementet kan i forskrift bestemme at visse reseptfrie legemidler skal kunne selges av kjøpmenn samt gi nærmere bestemmelser for slikt salg. I forskriftene kan det fastsettes gebyr for behandling av søknad om slik omsetning, samt plikt til å betale årlig avgift for fortsatt tillatelse til slik omsetning."
    },
    {
        "tag": "h2",
        "class": "",
        "html": "II",
        "text": "II"
    },
    {
        "tag": "p",
        "class": "avsnitt",
        "html": "Loven gjelder fra den tid Kongen bestemmer. Kongen kan sette de enkelte bestemmelsene i kraft til forskjellig tid.",
        "text": "Loven gjelder fra den tid Kongen bestemmer. Kongen kan sette de enkelte bestemmelsene i kraft til forskjellig tid."
    }
]