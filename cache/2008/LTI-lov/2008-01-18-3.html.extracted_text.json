[
    {
        "tag": "p",
        "class": "marg",
        "html": "<a data-id=\"forarbeid/otprp-19-200607\" class=\" reference\" href=\"/forarbeid/otprp-19-200607\">Ot.prp.nr.19 (2006–2007)</a>, <a data-id=\"forarbeid/inns-o-23-200708\" class=\" reference\" href=\"/forarbeid/inns-o-23-200708\">Innst.O.nr.23 (2007–2008)</a> og <a data-id=\"forarbeid/besl-o-32-200708\" class=\" reference\" href=\"/forarbeid/besl-o-32-200708\">Besl.O.nr.32 (2007–2008)</a>. Odels- og lagtingsvedtak hhv. 13. og 18. desember  2007. Fremmet av Justis- og politidepartementet.",
        "text": "Ot.prp.nr.19 (2006–2007), Innst.O.nr.23 (2007–2008) og Besl.O.nr.32 (2007–2008). Odels- og lagtingsvedtak hhv. 13. og 18. desember  2007. Fremmet av Justis- og politidepartementet."
    },
    {
        "tag": "h2",
        "class": "",
        "html": "I",
        "text": "I"
    },
    {
        "tag": "p",
        "class": "avsnitt",
        "html": "Lov om rettergangsmåten i straffesaker (straffeprosessloven) <a data-id=\"lov/1981-05-22-25\" class=\" reference\" href=\"/lov/1981-05-22-25\">22. mai 1981 nr. 25</a> endres slik:",
        "text": "Lov om rettergangsmåten i straffesaker (straffeprosessloven) 22. mai 1981 nr. 25 endres slik:"
    },
    {
        "tag": "p",
        "class": "marg",
        "html": "§ 157 skal lyde:",
        "text": "§ 157 skal lyde:"
    },
    {
        "tag": "p",
        "class": "avsnitt",
        "html": "Den som med skjellig grunn mistenkes for en handling som etter loven kan medføre frihetsstraff, kan underkastes kroppslig undersøkelse når det antas å være av betydning for opplysningen av saken og ikke fremstår som et uforholdsmessig inngrep. Det kan tas blodprøve og foretas andre undersøkelser som kan skje uten fare eller betydelig smerte.",
        "text": "Den som med skjellig grunn mistenkes for en handling som etter loven kan medføre frihetsstraff, kan underkastes kroppslig undersøkelse når det antas å være av betydning for opplysningen av saken og ikke fremstår som et uforholdsmessig inngrep. Det kan tas blodprøve og foretas andre undersøkelser som kan skje uten fare eller betydelig smerte."
    },
    {
        "tag": "p",
        "class": "avsnitt",
        "html": "Disse regler gjelder selv om straff ikke kan idømmes på grunn av reglene i <a data-id=\"lov/2005-05-20-28/§44\" class=\" reference\" href=\"/lov/2005-05-20-28/%C2%A744\">straffeloven §§ 44</a> eller <a data-id=\"lov/2005-05-20-28/§46\" class=\" reference\" href=\"/lov/2005-05-20-28/%C2%A746\">46</a>. Det gjelder også når tilstanden har medført at den mistenkte ikke har utvist skyld.",
        "text": "Disse regler gjelder selv om straff ikke kan idømmes på grunn av reglene i straffeloven §§ 44 eller 46. Det gjelder også når tilstanden har medført at den mistenkte ikke har utvist skyld."
    },
    {
        "tag": "p",
        "class": "avsnitt",
        "html": "Uten mistenktes samtykke kan undersøkelse bare foretas etter kjennelse av retten. Så vidt mulig og tilrådelig skal han få adgang til å uttale seg før avgjørelsen treffes.",
        "text": "Uten mistenktes samtykke kan undersøkelse bare foretas etter kjennelse av retten. Så vidt mulig og tilrådelig skal han få adgang til å uttale seg før avgjørelsen treffes."
    },
    {
        "tag": "p",
        "class": "avsnitt",
        "html": "Dersom formålet med undersøkelsen ellers kunne forspilles, kan ordre fra påtalemyndigheten tre i stedet for kjennelse av retten. Ordren skal være skriftlig og grunngitt. Er det fare ved opphold, kan ordren gis muntlig, men den skal da snarest mulig nedtegnes.",
        "text": "Dersom formålet med undersøkelsen ellers kunne forspilles, kan ordre fra påtalemyndigheten tre i stedet for kjennelse av retten. Ordren skal være skriftlig og grunngitt. Er det fare ved opphold, kan ordren gis muntlig, men den skal da snarest mulig nedtegnes."
    },
    {
        "tag": "p",
        "class": "avsnitt",
        "html": "De innhentede prøvene skal bare brukes i strafferettspleien. Kongen kan i forskrift likevel bestemme at rettstoksikologiske analysedata også kan brukes i forskningsøyemed, og gi nærmere regler om slik bruk.",
        "text": "De innhentede prøvene skal bare brukes i strafferettspleien. Kongen kan i forskrift likevel bestemme at rettstoksikologiske analysedata også kan brukes i forskningsøyemed, og gi nærmere regler om slik bruk."
    },
    {
        "tag": "p",
        "class": "marg",
        "html": "Ny § 158 skal lyde:",
        "text": "Ny § 158 skal lyde:"
    },
    {
        "tag": "p",
        "class": "avsnitt",
        "html": "Uten hensyn til § 157 første ledd kan det innhentes biologisk materiale med sikte på å gjennomføre en DNA-analyse av den som med skjellig grunn mistenkes for en straffbar handling som etter loven kan medføre frihetsstraff. Regelen i § 157 annet ledd gjelder tilsvarende.",
        "text": "Uten hensyn til § 157 første ledd kan det innhentes biologisk materiale med sikte på å gjennomføre en DNA-analyse av den som med skjellig grunn mistenkes for en straffbar handling som etter loven kan medføre frihetsstraff. Regelen i § 157 annet ledd gjelder tilsvarende."
    },
    {
        "tag": "p",
        "class": "avsnitt",
        "html": "Hvis den det gjelder samtykker skriftlig, kan det innhentes biologisk materiale med sikte på å gjennomføre DNA-analyse uten hensyn til om det foreligger skjellig grunn til mistanke. Analyseresultatet og det biologiske materialet tilintetgjøres når formålet med undersøkelsen er oppnådd.",
        "text": "Hvis den det gjelder samtykker skriftlig, kan det innhentes biologisk materiale med sikte på å gjennomføre DNA-analyse uten hensyn til om det foreligger skjellig grunn til mistanke. Analyseresultatet og det biologiske materialet tilintetgjøres når formålet med undersøkelsen er oppnådd."
    },
    {
        "tag": "p",
        "class": "avsnitt",
        "html": "Det biologiske materialet innhentes av politiet. Nekter den mistenkte å medvirke til nødvendig undersøkelse, må det ikke brukes tvang uten at retten ved kjennelse har avgjort at vilkårene for å ta DNA-prøve er oppfylt. Dersom det vil medføre vesentlig ulempe å avvente rettens avgjørelse, kan ordre fra påtalemyndigheten tre i stedet for kjennelse av retten. Regelen i § 157 fjerde ledd annet og tredje punktum gjelder tilsvarende.",
        "text": "Det biologiske materialet innhentes av politiet. Nekter den mistenkte å medvirke til nødvendig undersøkelse, må det ikke brukes tvang uten at retten ved kjennelse har avgjort at vilkårene for å ta DNA-prøve er oppfylt. Dersom det vil medføre vesentlig ulempe å avvente rettens avgjørelse, kan ordre fra påtalemyndigheten tre i stedet for kjennelse av retten. Regelen i § 157 fjerde ledd annet og tredje punktum gjelder tilsvarende."
    },
    {
        "tag": "p",
        "class": "avsnitt",
        "html": "Når vilkårene for registrering etter § 160 a første til fjerde ledd er oppfylt, kan det også etter at avgjørelsen er rettskraftig eller saken endelig avgjort innhentes biologisk materiale fra personer som kan registreres i registeret. Nekter vedkommende å avgi biologisk materiale frivillig, kan slikt materiale innhentes med tvang når dette kan skje uten fare eller betydelig smerte.",
        "text": "Når vilkårene for registrering etter § 160 a første til fjerde ledd er oppfylt, kan det også etter at avgjørelsen er rettskraftig eller saken endelig avgjort innhentes biologisk materiale fra personer som kan registreres i registeret. Nekter vedkommende å avgi biologisk materiale frivillig, kan slikt materiale innhentes med tvang når dette kan skje uten fare eller betydelig smerte."
    },
    {
        "tag": "p",
        "class": "avsnitt",
        "html": "Med biologisk materiale menes i denne bestemmelsen spytt eller celleprøver fra munnhule. Kongen kan i forskrift bestemme at også annet biologisk materiale skal omfattes av bestemmelsen.",
        "text": "Med biologisk materiale menes i denne bestemmelsen spytt eller celleprøver fra munnhule. Kongen kan i forskrift bestemme at også annet biologisk materiale skal omfattes av bestemmelsen."
    },
    {
        "tag": "p",
        "class": "marg",
        "html": "§ 160 a skal lyde:",
        "text": "§ 160 a skal lyde:"
    },
    {
        "tag": "p",
        "class": "avsnitt",
        "html": "Den som er ilagt en straff for en handling som etter loven kan medføre frihetsstraff, kan registreres i identitetsregisteret. Registrering kan først skje når avgjørelsen er rettskraftig eller saken er endelig avgjort. Handling som det er utferdiget forenklet forelegg for, gir ikke grunnlag for registrering.",
        "text": "Den som er ilagt en straff for en handling som etter loven kan medføre frihetsstraff, kan registreres i identitetsregisteret. Registrering kan først skje når avgjørelsen er rettskraftig eller saken er endelig avgjort. Handling som det er utferdiget forenklet forelegg for, gir ikke grunnlag for registrering."
    },
    {
        "tag": "p",
        "class": "avsnitt",
        "html": "Den som ikke kan dømmes til straff for en handling som kvalifiserer for registrering på grunn av reglene i <a data-id=\"lov/2005-05-20-28/§44\" class=\" reference\" href=\"/lov/2005-05-20-28/%C2%A744\">straffeloven §§ 44</a> eller <a data-id=\"lov/2005-05-20-28/§46\" class=\" reference\" href=\"/lov/2005-05-20-28/%C2%A746\">46</a>, kan likevel registreres. Det samme gjelder når tilstanden har medført at vedkommende ikke har utvist skyld.",
        "text": "Den som ikke kan dømmes til straff for en handling som kvalifiserer for registrering på grunn av reglene i straffeloven §§ 44 eller 46, kan likevel registreres. Det samme gjelder når tilstanden har medført at vedkommende ikke har utvist skyld."
    },
    {
        "tag": "p",
        "class": "avsnitt",
        "html": "Den som har begått en handling som kunne ha medført frihetsstraff om den hadde vært begått i Norge, og som i utlandet er ilagt en straff som svarer til dem som er nevnt i <a data-id=\"lov/2005-05-20-28/§15\" class=\" reference\" href=\"/lov/2005-05-20-28/%C2%A715\">straffeloven § 15</a>, kan registreres dersom vedkommende arbeider eller oppholder seg i Norge.",
        "text": "Den som har begått en handling som kunne ha medført frihetsstraff om den hadde vært begått i Norge, og som i utlandet er ilagt en straff som svarer til dem som er nevnt i straffeloven § 15, kan registreres dersom vedkommende arbeider eller oppholder seg i Norge."
    },
    {
        "tag": "p",
        "class": "avsnitt",
        "html": "Den som begjærer det av grunner som finnes fyllestgjørende, kan registreres i identitetsregisteret.",
        "text": "Den som begjærer det av grunner som finnes fyllestgjørende, kan registreres i identitetsregisteret."
    },
    {
        "tag": "p",
        "class": "avsnitt",
        "html": "Politiet treffer vedtak om registrering.",
        "text": "Politiet treffer vedtak om registrering."
    },
    {
        "tag": "p",
        "class": "avsnitt",
        "html": "Opplysningene i registeret skal bare brukes i strafferettspleien. Kongen kan i forskrift likevel bestemme at opplysningene også kan brukes i forskningsøyemed, og gi nærmere regler om slik bruk.",
        "text": "Opplysningene i registeret skal bare brukes i strafferettspleien. Kongen kan i forskrift likevel bestemme at opplysningene også kan brukes i forskningsøyemed, og gi nærmere regler om slik bruk."
    },
    {
        "tag": "p",
        "class": "avsnitt",
        "html": "Kongen kan gi forskrift med nærmere bestemmelser om DNA-registrering, for eksempel regler om registrering i henholdsvis identitetsregisteret og sporregisteret, om føring og bruk av registrene, om søk i registrene, om sletting av opplysninger i registrene, om innsynsrett og klagerett for den som er registrert, om oppbevaring av DNA-profiler og om utlevering av opplysninger i DNA-registeret til utenlandsk politimyndighet.",
        "text": "Kongen kan gi forskrift med nærmere bestemmelser om DNA-registrering, for eksempel regler om registrering i henholdsvis identitetsregisteret og sporregisteret, om føring og bruk av registrene, om søk i registrene, om sletting av opplysninger i registrene, om innsynsrett og klagerett for den som er registrert, om oppbevaring av DNA-profiler og om utlevering av opplysninger i DNA-registeret til utenlandsk politimyndighet."
    },
    {
        "tag": "h2",
        "class": "",
        "html": "II",
        "text": "II"
    },
    {
        "tag": "p",
        "class": "avsnitt",
        "html": "<em class=\" \">Ikrafttredelses- og overgangsbestemmelser</em>",
        "text": "Ikrafttredelses- og overgangsbestemmelser"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">1.\t</td><td class=\" morTableVerticalAlignTop morTableAlignLeft\">Loven gjelder fra den tid Kongen bestemmer.</td></tr>",
        "text": "1.\tLoven gjelder fra den tid Kongen bestemmer."
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">2.\t</td><td class=\" morTableVerticalAlignTop morTableAlignLeft\">Kongen kan fastsette overgangsregler.</td></tr>",
        "text": "2.\tKongen kan fastsette overgangsregler."
    }
]