[
    {
        "tag": "p",
        "class": "marg",
        "html": "<a data-id=\"forarbeid/otprp-2-198889\" class=\" reference\" href=\"/forarbeid/otprp-2-198889\">Ot.prp.nr.2 (1988–1989)</a>, Innst.O.nr.34 (1988–1989), Besl.O.nr.49 (1988–1989), Odels- og Lagtingsvedtak hhv 7. og 13. mars 1989. Fremmet av Kultur- og vitenskapsdepartementet.",
        "text": "Ot.prp.nr.2 (1988–1989), Innst.O.nr.34 (1988–1989), Besl.O.nr.49 (1988–1989), Odels- og Lagtingsvedtak hhv 7. og 13. mars 1989. Fremmet av Kultur- og vitenskapsdepartementet."
    },
    {
        "tag": "h2",
        "class": "",
        "html": "I",
        "text": "I"
    },
    {
        "tag": "p",
        "class": "avsnitt",
        "html": "I <a data-id=\"lov/1948-11-04-1\" class=\" reference\" href=\"/lov/1948-11-04-1\">lov av 4. november 1948 nr. 1</a> om avgift på offentlig omsetning av bildende kunst gjøres følgende endringer:",
        "text": "I lov av 4. november 1948 nr. 1 om avgift på offentlig omsetning av bildende kunst gjøres følgende endringer:"
    },
    {
        "tag": "p",
        "class": "avsnitt",
        "html": "Lovens tittel skal lyde:",
        "text": "Lovens tittel skal lyde:"
    },
    {
        "tag": "p",
        "class": "avsnitt",
        "html": "<em class=\" \">Lov om avgift på omsetning av billedkunst.</em>",
        "text": "Lov om avgift på omsetning av billedkunst."
    },
    {
        "tag": "p",
        "class": "avsnitt",
        "html": "<a data-id=\"lov/1948-11-04-1/§1\" class=\" reference\" href=\"/lov/1948-11-04-1/%C2%A71\">§ 1</a> skal lyde:",
        "text": "§ 1 skal lyde:"
    },
    {
        "tag": "p",
        "class": "avsnitt",
        "html": "Ved all offentlig omsetning, og ved slike erverv som etter denne lov er likestilt med offentlig omsetning, av billedkunst av norsk eller fremmed opphav skal kjøperen i tillegg til kjøpesummen betale en avgift på inntil 3 pst. av denne. Departementet fastsetter prosentsatsens størrelse.",
        "text": "Ved all offentlig omsetning, og ved slike erverv som etter denne lov er likestilt med offentlig omsetning, av billedkunst av norsk eller fremmed opphav skal kjøperen i tillegg til kjøpesummen betale en avgift på inntil 3 pst. av denne. Departementet fastsetter prosentsatsens størrelse."
    },
    {
        "tag": "p",
        "class": "avsnitt",
        "html": "I de tilfeller der betaling skjer helt eller delvis i form av et annet kunstverk, skal avgift belastes begge kunstverkene, dersom tilsvarende salg mot kontanter hadde vært avgiftspliktig. Avgiftsbelastningen skal imidlertid ikke gjelde gaver. Departementet kan fastsette nærmere regler om hvilke kunstverk som går inn under avgiftsplikten og i hvilken utstrekning avgiftsplikten skal gjelde for omsetning med tilknytning til utlandet eller Svalbard.",
        "text": "I de tilfeller der betaling skjer helt eller delvis i form av et annet kunstverk, skal avgift belastes begge kunstverkene, dersom tilsvarende salg mot kontanter hadde vært avgiftspliktig. Avgiftsbelastningen skal imidlertid ikke gjelde gaver. Departementet kan fastsette nærmere regler om hvilke kunstverk som går inn under avgiftsplikten og i hvilken utstrekning avgiftsplikten skal gjelde for omsetning med tilknytning til utlandet eller Svalbard."
    },
    {
        "tag": "p",
        "class": "avsnitt",
        "html": "Likestilt med offentlig omsetning er etter denne lov:",
        "text": "Likestilt med offentlig omsetning er etter denne lov:"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">1.\t</td><td class=\" morTableVerticalAlignTop morTableAlignLeft\">Ethvert erverv som skjer med sikte på offentlig visning i gallerier, museer eller tilsvarende.</td></tr>",
        "text": "1.\tEthvert erverv som skjer med sikte på offentlig visning i gallerier, museer eller tilsvarende."
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">2.\t</td><td class=\" morTableVerticalAlignTop morTableAlignLeft\">Ethvert erverv direkte fra den kunstner som har skapt verket, når arbeidet er et utsmykkingsoppdrag, et bestillingsverk eller et konkurranseutkast, samt erverv ellers som sidestilles med offentlig omsetning.</td></tr>",
        "text": "2.\tEthvert erverv direkte fra den kunstner som har skapt verket, når arbeidet er et utsmykkingsoppdrag, et bestillingsverk eller et konkurranseutkast, samt erverv ellers som sidestilles med offentlig omsetning."
    },
    {
        "tag": "p",
        "class": "avsnitt",
        "html": "Ved billedkunst forstås i denne lov:",
        "text": "Ved billedkunst forstås i denne lov:"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">1.\t</td><td class=\" morTableVerticalAlignTop morTableAlignLeft\">Malerier (herunder kunstverk utført i oljefarger, tempera, akryl, akvarell, gouache, pastell eller liknende materiale), tekstilbilledkunst (herunder billedvev, stofftrykk og applikasjon), glassmaleri, emaljearbeid og mosaikk, samt materialbilledkunst som collage, assemblage eller annen kombinasjon av materialer i en tilnærmet plan flate.</td></tr>",
        "text": "1.\tMalerier (herunder kunstverk utført i oljefarger, tempera, akryl, akvarell, gouache, pastell eller liknende materiale), tekstilbilledkunst (herunder billedvev, stofftrykk og applikasjon), glassmaleri, emaljearbeid og mosaikk, samt materialbilledkunst som collage, assemblage eller annen kombinasjon av materialer i en tilnærmet plan flate."
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">2.\t</td><td class=\" morTableVerticalAlignTop morTableAlignLeft\">Skulpturer og relieffer, direkte bearbeidet i eller sammenføyd av stein, marmor, tre, stål, gips, leire eller ethvert annet materiale, samt avstøpninger eller gjentakelser i bronse, gips, terrakotta, betong, plast eller ethvert annet materiale.</td></tr>",
        "text": "2.\tSkulpturer og relieffer, direkte bearbeidet i eller sammenføyd av stein, marmor, tre, stål, gips, leire eller ethvert annet materiale, samt avstøpninger eller gjentakelser i bronse, gips, terrakotta, betong, plast eller ethvert annet materiale."
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">3.\t</td><td class=\" morTableVerticalAlignTop morTableAlignLeft\">Tegnekunst (herunder håndtegninger i blyant, blekk, tusj, kritt, kull og enhver annen teknikk).</td></tr>",
        "text": "3.\tTegnekunst (herunder håndtegninger i blyant, blekk, tusj, kritt, kull og enhver annen teknikk)."
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">4.\t</td><td class=\" morTableVerticalAlignTop morTableAlignLeft\">Grafikk (herunder trykk framstilt som litografi, radering, metalltrykk, tresnitt, linosnitt, silketrykk, offset og i enhver annen teknikk).</td></tr>",
        "text": "4.\tGrafikk (herunder trykk framstilt som litografi, radering, metalltrykk, tresnitt, linosnitt, silketrykk, offset og i enhver annen teknikk)."
    },
    {
        "tag": "p",
        "class": "avsnitt",
        "html": "Unntatt fra avgiftsplikten er omsetning av kunstverk som nevnt under punkt 2 i foregående ledd når det må anses godtgjort at verket er framstilt i åtte eller flere eksemplarer, og det eksemplar som omsettes verken er nummerert eller utstyrt med signatur som tegn på kunstnerens godkjennelse av eksemplaret. Omsetning av kunstverk som nevnt under punkt 3-4 i foregående ledd er unntatt fra avgiftsplikten når det eksemplar som omsettes ikke er påført signatur som tegn på kunstnerens godkjennelse av eksemplaret.",
        "text": "Unntatt fra avgiftsplikten er omsetning av kunstverk som nevnt under punkt 2 i foregående ledd når det må anses godtgjort at verket er framstilt i åtte eller flere eksemplarer, og det eksemplar som omsettes verken er nummerert eller utstyrt med signatur som tegn på kunstnerens godkjennelse av eksemplaret. Omsetning av kunstverk som nevnt under punkt 3-4 i foregående ledd er unntatt fra avgiftsplikten når det eksemplar som omsettes ikke er påført signatur som tegn på kunstnerens godkjennelse av eksemplaret."
    },
    {
        "tag": "p",
        "class": "avsnitt",
        "html": "<a data-id=\"lov/1948-11-04-1/§2\" class=\" reference\" href=\"/lov/1948-11-04-1/%C2%A72\">§ 2</a> skal lyde:",
        "text": "§ 2 skal lyde:"
    },
    {
        "tag": "p",
        "class": "avsnitt",
        "html": "Avgiften skal innbetales til et særskilt hjelpefond som administreres av et styre.",
        "text": "Avgiften skal innbetales til et særskilt hjelpefond som administreres av et styre."
    },
    {
        "tag": "p",
        "class": "avsnitt",
        "html": "Fondet skal brukes til støtte for norske billedkunstnere og deres etterlatte og andre formål til fremme av norsk billedkunst.",
        "text": "Fondet skal brukes til støtte for norske billedkunstnere og deres etterlatte og andre formål til fremme av norsk billedkunst."
    },
    {
        "tag": "p",
        "class": "avsnitt",
        "html": "Fondets styre oppnevnes av vedkommende departement for fire år om gangen. Det skal bestå av fem medlemmer med personlige varamedlemmer.",
        "text": "Fondets styre oppnevnes av vedkommende departement for fire år om gangen. Det skal bestå av fem medlemmer med personlige varamedlemmer."
    },
    {
        "tag": "p",
        "class": "avsnitt",
        "html": "Departementet fastsetter nærmere regler om styringen av fondet, om revisjon av fondets regnskaper og om anvendelsen av midlene. Departementet fastsetter også godtgjørelsen for styrets medlemmer.",
        "text": "Departementet fastsetter nærmere regler om styringen av fondet, om revisjon av fondets regnskaper og om anvendelsen av midlene. Departementet fastsetter også godtgjørelsen for styrets medlemmer."
    },
    {
        "tag": "p",
        "class": "avsnitt",
        "html": "<a data-id=\"lov/1948-11-04-1/§3\" class=\" reference\" href=\"/lov/1948-11-04-1/%C2%A73\">§ 3</a> skal lyde:",
        "text": "§ 3 skal lyde:"
    },
    {
        "tag": "p",
        "class": "avsnitt",
        "html": "Avgiften innkreves av selgeren ved all omsetning av billedkunst i forretninger, på separat- eller kollektive utstillinger og ved alle former for auksjon. Alle som offentlig omsetter billedkunst er ansvarlig for rett innbetaling av avgiften. Det samme gjelder den som er personlig ansvarlig for omsetning av billedkunst på utstillinger. De nevnte personer er også ansvarlig for rett innbetaling av avgift for offentlig omsetning som måtte finne sted ved konsulenter eller mellommenn.",
        "text": "Avgiften innkreves av selgeren ved all omsetning av billedkunst i forretninger, på separat- eller kollektive utstillinger og ved alle former for auksjon. Alle som offentlig omsetter billedkunst er ansvarlig for rett innbetaling av avgiften. Det samme gjelder den som er personlig ansvarlig for omsetning av billedkunst på utstillinger. De nevnte personer er også ansvarlig for rett innbetaling av avgift for offentlig omsetning som måtte finne sted ved konsulenter eller mellommenn."
    },
    {
        "tag": "p",
        "class": "avsnitt",
        "html": "Ved erverv av kunstverk som nevnt i <a data-id=\"lov/1948-11-04-1/§1\" class=\" reference\" href=\"/lov/1948-11-04-1/%C2%A71\">§ 1</a> tredje ledd punkt 1 påligger det erververen å innbetale avgiften direkte til fondet. Det samme gjelder ved erverv av kunstverk som nevnt i <a data-id=\"lov/1948-11-04-1/§1\" class=\" reference\" href=\"/lov/1948-11-04-1/%C2%A71\">§ 1</a> tredje ledd punkt 2 der erververen er regnskapspliktig for ervervet, eller er et offentlig organ eller annen statlig, fylkeskommunal eller kommunal institusjon.",
        "text": "Ved erverv av kunstverk som nevnt i § 1 tredje ledd punkt 1 påligger det erververen å innbetale avgiften direkte til fondet. Det samme gjelder ved erverv av kunstverk som nevnt i § 1 tredje ledd punkt 2 der erververen er regnskapspliktig for ervervet, eller er et offentlig organ eller annen statlig, fylkeskommunal eller kommunal institusjon."
    },
    {
        "tag": "p",
        "class": "avsnitt",
        "html": "Reglene i første ledd om ansvaret for rett innbetaling av avgiften gjelder tilsvarende for erververens ansvar når det etter annet ledd påligger erververen å innbetale avgiften.",
        "text": "Reglene i første ledd om ansvaret for rett innbetaling av avgiften gjelder tilsvarende for erververens ansvar når det etter annet ledd påligger erververen å innbetale avgiften."
    },
    {
        "tag": "p",
        "class": "avsnitt",
        "html": "Avgiften kan inndrives ved utpanting hos enhver som er ansvarlig for den. Departementet gir nærmere regler for innkreving av avgiften.",
        "text": "Avgiften kan inndrives ved utpanting hos enhver som er ansvarlig for den. Departementet gir nærmere regler for innkreving av avgiften."
    },
    {
        "tag": "p",
        "class": "avsnitt",
        "html": "<a data-id=\"lov/1948-11-04-1/§4\" class=\" reference\" href=\"/lov/1948-11-04-1/%C2%A74\">§ 4</a> skal lyde:",
        "text": "§ 4 skal lyde:"
    },
    {
        "tag": "p",
        "class": "avsnitt",
        "html": "Avgiften blir å innbetale til fondet ved annenhver termin for innbetaling av merverdiavgift. Avgiften bli å innbetale til fondet ved første, tredje og femte termin. Departementet kan gi regler om avvikende innbetalingsterminer.",
        "text": "Avgiften blir å innbetale til fondet ved annenhver termin for innbetaling av merverdiavgift. Avgiften bli å innbetale til fondet ved første, tredje og femte termin. Departementet kan gi regler om avvikende innbetalingsterminer."
    },
    {
        "tag": "p",
        "class": "avsnitt",
        "html": "<a data-id=\"lov/1948-11-04-1/§5\" class=\" reference\" href=\"/lov/1948-11-04-1/%C2%A75\">§ 5</a> skal lyde:",
        "text": "§ 5 skal lyde:"
    },
    {
        "tag": "p",
        "class": "avsnitt",
        "html": "Den som forsettlig eller uaktsomt overtrer denne lov eller forskrifter gitt i henhold til loven, straffes med bøter for så vidt forholdet ikke rammes av noe strengere straffebud.",
        "text": "Den som forsettlig eller uaktsomt overtrer denne lov eller forskrifter gitt i henhold til loven, straffes med bøter for så vidt forholdet ikke rammes av noe strengere straffebud."
    },
    {
        "tag": "p",
        "class": "avsnitt",
        "html": "Dersom en overtredelse som er nevnt i <a data-id=\"lov/1948-11-04-1/§5\" class=\" reference\" href=\"/lov/1948-11-04-1/%C2%A75\">§ 5</a> første ledd er begått av noen som handlet på vegne av et selskap med begrenset ansvar, et kommandittselskap eller en annen sammenslutning, en stiftelse eller en offentlig virksomhet, kan bøtestraff ilegges foretaket. Dette gjelder selv om ingen enkeltperson kan straffes for overtredelsen. Ved avgjørelsen tas særlig hensyn til om overtredelsen er foretatt for å fremme foretakets interesser, eller om foretaket har fordel av overtredelsen.",
        "text": "Dersom en overtredelse som er nevnt i § 5 første ledd er begått av noen som handlet på vegne av et selskap med begrenset ansvar, et kommandittselskap eller en annen sammenslutning, en stiftelse eller en offentlig virksomhet, kan bøtestraff ilegges foretaket. Dette gjelder selv om ingen enkeltperson kan straffes for overtredelsen. Ved avgjørelsen tas særlig hensyn til om overtredelsen er foretatt for å fremme foretakets interesser, eller om foretaket har fordel av overtredelsen."
    },
    {
        "tag": "p",
        "class": "avsnitt",
        "html": "Den som har gjort seg skyldig i en straffbar overtredelse som nevnt eller som er ansvarlig etter <a data-id=\"lov/1948-11-04-1/§5\" class=\" reference\" href=\"/lov/1948-11-04-1/%C2%A75\">§ 5</a> annet ledd, hvorved fondet er eller kunne ha vært unndratt avgift, plikter for så vidt overtredelsen er forsettlig eller grovt uaktsom, å betale fondet det dobbelte, i gjentakelsestilfelle det firedobbelte, av avgiftsbeløpet. Bestemmelsen i <a data-id=\"lov/1948-11-04-1/§3\" class=\" reference\" href=\"/lov/1948-11-04-1/%C2%A73\">§ 3</a> nest siste punktum gjelder tilsvarende.",
        "text": "Den som har gjort seg skyldig i en straffbar overtredelse som nevnt eller som er ansvarlig etter § 5 annet ledd, hvorved fondet er eller kunne ha vært unndratt avgift, plikter for så vidt overtredelsen er forsettlig eller grovt uaktsom, å betale fondet det dobbelte, i gjentakelsestilfelle det firedobbelte, av avgiftsbeløpet. Bestemmelsen i § 3 nest siste punktum gjelder tilsvarende."
    },
    {
        "tag": "p",
        "class": "avsnitt",
        "html": "<a data-id=\"lov/1948-11-04-1/§6\" class=\" reference\" href=\"/lov/1948-11-04-1/%C2%A76\">§ 6</a> skal lyde:",
        "text": "§ 6 skal lyde:"
    },
    {
        "tag": "p",
        "class": "avsnitt",
        "html": "Den avgift som i henhold til <a data-id=\"lov/1969-06-19-66\" class=\" reference\" href=\"/lov/1969-06-19-66\">lov av 19. juni 1969 nr. 66</a> om merverdiavgift i tilfelle skal innbetales til statskassen, berøres ikke av denne lov.",
        "text": "Den avgift som i henhold til lov av 19. juni 1969 nr. 66 om merverdiavgift i tilfelle skal innbetales til statskassen, berøres ikke av denne lov."
    },
    {
        "tag": "h2",
        "class": "",
        "html": "II",
        "text": "II"
    },
    {
        "tag": "p",
        "class": "avsnitt",
        "html": "Denne lov trer i kraft fra den tid Kongen bestemmer.",
        "text": "Denne lov trer i kraft fra den tid Kongen bestemmer."
    }
]