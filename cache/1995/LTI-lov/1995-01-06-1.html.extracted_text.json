[
    {
        "tag": "p",
        "class": "marg",
        "html": "<a data-id=\"forarbeid/otprp-89-199394\" class=\" reference\" href=\"/forarbeid/otprp-89-199394\">Ot.prp.nr.89 (1993–1994)</a>, <a data-id=\"forarbeid/inns-o-10-199495\" class=\" reference\" href=\"/forarbeid/inns-o-10-199495\">Innst.O.nr.10 (1994–1995)</a>, Besl.O.nr.14 (1994–1995). Odels- og lagtingsvedtak hhv. 1. og 16. desember 1994. Fremmet av Justis- og politidepartementet.",
        "text": "Ot.prp.nr.89 (1993–1994), Innst.O.nr.10 (1994–1995), Besl.O.nr.14 (1994–1995). Odels- og lagtingsvedtak hhv. 1. og 16. desember 1994. Fremmet av Justis- og politidepartementet."
    },
    {
        "tag": "h2",
        "class": "",
        "html": "I.",
        "text": "I."
    },
    {
        "tag": "p",
        "class": "avsnitt",
        "html": "I <a data-id=\"lov/1918-05-31-4\" class=\" reference\" href=\"/lov/1918-05-31-4\">lov 31. mai 1918 nr. 4</a> om avslutning av avtaler, om fuldmagt og om ugyldige viljeserklæringer gjøres følgende endring:",
        "text": "I lov 31. mai 1918 nr. 4 om avslutning av avtaler, om fuldmagt og om ugyldige viljeserklæringer gjøres følgende endring:"
    },
    {
        "tag": "p",
        "class": "avsnitt",
        "html": "Ny <a data-id=\"lov/1918-05-31-4/§37\" class=\" reference\" href=\"/lov/1918-05-31-4/%C2%A737\">§ 37</a> skal lyde:",
        "text": "Ny § 37 skal lyde:"
    },
    {
        "tag": "p",
        "class": "avsnitt",
        "html": "For vilkår som ikke er individuelt forhandlet, og som inngår i en avtale mellom en forbruker og en næringsdrivende, gjelder følgende:",
        "text": "For vilkår som ikke er individuelt forhandlet, og som inngår i en avtale mellom en forbruker og en næringsdrivende, gjelder følgende:"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">1.\t</td><td class=\" morTableVerticalAlignTop morTableAlignLeft\">Ved anvendelse av <a data-id=\"lov/1918-05-31-4/§36\" class=\" reference\" href=\"/lov/1918-05-31-4/%C2%A736\">§ 36</a> skal det tas hensyn til forhold som nevnt i <a data-id=\"lov/1918-05-31-4/§36\" class=\" reference\" href=\"/lov/1918-05-31-4/%C2%A736\">§ 36</a> annet ledd. Senere inntrådte forhold skal likevel ikke tillegges betydning til skade for forbrukeren med den virkning at et avtalevilkår som ellers ville anses som urimelig, blir ansett som rimelig.</td></tr>",
        "text": "1.\tVed anvendelse av § 36 skal det tas hensyn til forhold som nevnt i § 36 annet ledd. Senere inntrådte forhold skal likevel ikke tillegges betydning til skade for forbrukeren med den virkning at et avtalevilkår som ellers ville anses som urimelig, blir ansett som rimelig."
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">2.\t</td><td class=\" morTableVerticalAlignTop morTableAlignLeft\">Hvis ett eller flere avtalevilkår medfører en betydelig skjevhet til skade for forbrukeren i de rettigheter og plikter partene har etter avtalen, kan forbrukeren ved anvendelse av <a data-id=\"lov/1918-05-31-4/§36\" class=\" reference\" href=\"/lov/1918-05-31-4/%C2%A736\">§ 36</a> kreve at avtalen for øvrig skal være bindende for partene, dersom den kan bestå med uforandret innhold.</td></tr>",
        "text": "2.\tHvis ett eller flere avtalevilkår medfører en betydelig skjevhet til skade for forbrukeren i de rettigheter og plikter partene har etter avtalen, kan forbrukeren ved anvendelse av § 36 kreve at avtalen for øvrig skal være bindende for partene, dersom den kan bestå med uforandret innhold."
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">3.\t</td><td class=\" morTableVerticalAlignTop morTableAlignLeft\">Ved tvil om tolkningen av et avtalevilkår, skal vilkåret tolkes til fordel for forbrukeren.</td></tr>",
        "text": "3.\tVed tvil om tolkningen av et avtalevilkår, skal vilkåret tolkes til fordel for forbrukeren."
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">4.\t</td><td class=\" morTableVerticalAlignTop morTableAlignLeft\">En næringsdrivende som hevder at et avtalevilkår er individuelt forhandlet, må godtgjøre dette.</td></tr>",
        "text": "4.\tEn næringsdrivende som hevder at et avtalevilkår er individuelt forhandlet, må godtgjøre dette."
    },
    {
        "tag": "p",
        "class": "avsnitt",
        "html": "Med forbruker menes i denne bestemmelsen enhver fysisk person som ikke hovedsakelig handler som ledd i næringsvirksomhet.",
        "text": "Med forbruker menes i denne bestemmelsen enhver fysisk person som ikke hovedsakelig handler som ledd i næringsvirksomhet."
    },
    {
        "tag": "p",
        "class": "avsnitt",
        "html": "Inneholder en avtale som har nær tilknytning til EØS-landenes territorium, en bestemmelse om at lovgivningen i et land utenfor dette området skal anvendes på avtalen, gjelder bestemmelsen ikke for spørsmål om urimelige avtalevilkår mellom en forbruker og en næringsdrivende, hvis forbrukeren ved dette får en dårligere beskyttelse mot slike vilkår.",
        "text": "Inneholder en avtale som har nær tilknytning til EØS-landenes territorium, en bestemmelse om at lovgivningen i et land utenfor dette området skal anvendes på avtalen, gjelder bestemmelsen ikke for spørsmål om urimelige avtalevilkår mellom en forbruker og en næringsdrivende, hvis forbrukeren ved dette får en dårligere beskyttelse mot slike vilkår."
    },
    {
        "tag": "h2",
        "class": "",
        "html": "II.",
        "text": "II."
    },
    {
        "tag": "p",
        "class": "avsnitt",
        "html": "Loven trer i kraft 1. januar 1995.",
        "text": "Loven trer i kraft 1. januar 1995."
    },
    {
        "tag": "p",
        "class": "avsnitt",
        "html": "Loven får bare virkning for avtaler som inngås etter ikrafttredelsen.",
        "text": "Loven får bare virkning for avtaler som inngås etter ikrafttredelsen."
    }
]