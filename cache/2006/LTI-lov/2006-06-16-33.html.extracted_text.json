[
    {
        "tag": "p",
        "class": "marg",
        "html": "Ot.prp.nr.69 (2005–2006), Innst.O.nr.56 (2005–2006) og Besl.O.nr.65 (2005–2006). Odels- og lagtingsvedtak hhv. 7. og 13. juni 2006. Fremmet av Justis- og politidepartementet.",
        "text": "Ot.prp.nr.69 (2005–2006), Innst.O.nr.56 (2005–2006) og Besl.O.nr.65 (2005–2006). Odels- og lagtingsvedtak hhv. 7. og 13. juni 2006. Fremmet av Justis- og politidepartementet."
    },
    {
        "tag": "h2",
        "class": "",
        "html": "I",
        "text": "I"
    },
    {
        "tag": "p",
        "class": "avsnitt",
        "html": "I lov 19. mars 1965 nr. 3 om fritaking for militærtjeneste av overbevisningsgrunner gjøres følgende endringer:",
        "text": "I lov 19. mars 1965 nr. 3 om fritaking for militærtjeneste av overbevisningsgrunner gjøres følgende endringer:"
    },
    {
        "tag": "p",
        "class": "marg",
        "html": "§ 10 skal lyde:",
        "text": "§ 10 skal lyde:"
    },
    {
        "tag": "p",
        "class": "avsnitt",
        "html": "Vernepliktig som er fritatt for militærtjeneste etter reglene i denne lov skal avtjene sivil verneplikt i de tidsrom som er angitt i § 11.",
        "text": "Vernepliktig som er fritatt for militærtjeneste etter reglene i denne lov skal avtjene sivil verneplikt i de tidsrom som er angitt i § 11."
    },
    {
        "tag": "p",
        "class": "avsnitt",
        "html": "Tjenesten skal ha sivil og uvæpnet karakter og stå under sivil ledelse. Den skal være uten forbindelse med militære innretninger eller foretakender. Disse bestemmelser gjelder i så vel fredstid som i krigs- og krisesituasjoner.",
        "text": "Tjenesten skal ha sivil og uvæpnet karakter og stå under sivil ledelse. Den skal være uten forbindelse med militære innretninger eller foretakender. Disse bestemmelser gjelder i så vel fredstid som i krigs- og krisesituasjoner."
    },
    {
        "tag": "p",
        "class": "avsnitt",
        "html": "Utbyttet av tjenesten tilfaller staten.",
        "text": "Utbyttet av tjenesten tilfaller staten."
    },
    {
        "tag": "p",
        "class": "avsnitt",
        "html": "Kongen gir nærmere regler om ordningen av den sivile verneplikt.",
        "text": "Kongen gir nærmere regler om ordningen av den sivile verneplikt."
    },
    {
        "tag": "p",
        "class": "marg",
        "html": "§ 11 skal lyde:",
        "text": "§ 11 skal lyde:"
    },
    {
        "tag": "p",
        "class": "avsnitt",
        "html": "For vernepliktige er den sivile førstegangstjeneste av samme varighet som den ordinære førstegangstjenesten i Hæren. Militær førstegangstjeneste som er avtjent, eller som er bortfalt etter vernepliktsloven § 12 annet ledd, kommer til fradrag dag for dag.",
        "text": "For vernepliktige er den sivile førstegangstjeneste av samme varighet som den ordinære førstegangstjenesten i Hæren. Militær førstegangstjeneste som er avtjent, eller som er bortfalt etter vernepliktsloven § 12 annet ledd, kommer til fradrag dag for dag."
    },
    {
        "tag": "p",
        "class": "avsnitt",
        "html": "De vernepliktige kan pålegges sivil repetisjonstjeneste. Mellomrommet mellom innkallingene til slik tjeneste og varigheten av tjenestegjøringen ved de enkelte innkallinger fastsettes av Kongen, men slik at den samlede sivile repetisjonstjeneste får samme varighet som forutsatt for menige i Hæren i de til en hver tid gjeldende planer for militære repetisjonsøvinger.",
        "text": "De vernepliktige kan pålegges sivil repetisjonstjeneste. Mellomrommet mellom innkallingene til slik tjeneste og varigheten av tjenestegjøringen ved de enkelte innkallinger fastsettes av Kongen, men slik at den samlede sivile repetisjonstjeneste får samme varighet som forutsatt for menige i Hæren i de til en hver tid gjeldende planer for militære repetisjonsøvinger."
    },
    {
        "tag": "p",
        "class": "avsnitt",
        "html": "Mannskap som overføres fra Heimevernet avtjener sin sivile verneplikt som engangstjeneste av varighet som deres gjenstående ordinære heimevernstjeneste.",
        "text": "Mannskap som overføres fra Heimevernet avtjener sin sivile verneplikt som engangstjeneste av varighet som deres gjenstående ordinære heimevernstjeneste."
    },
    {
        "tag": "p",
        "class": "avsnitt",
        "html": "Innkalles større deler av Hæren eller Heimevernet til ekstraordinær tjeneste, kan sivil verneplikt av samme varighet pålegges.",
        "text": "Innkalles større deler av Hæren eller Heimevernet til ekstraordinær tjeneste, kan sivil verneplikt av samme varighet pålegges."
    },
    {
        "tag": "p",
        "class": "avsnitt",
        "html": "Settes forsvaret eller deler av dette på krigsfot, skal sivil verneplikt utføres i så lang tid som bestemmes av Kongen.",
        "text": "Settes forsvaret eller deler av dette på krigsfot, skal sivil verneplikt utføres i så lang tid som bestemmes av Kongen."
    },
    {
        "tag": "p",
        "class": "avsnitt",
        "html": "Kongen kan gi nærmere bestemmelser om tjenestetid for sivile vernepliktige mannskap.",
        "text": "Kongen kan gi nærmere bestemmelser om tjenestetid for sivile vernepliktige mannskap."
    },
    {
        "tag": "p",
        "class": "avsnitt",
        "html": "Dersom vesentlige samfunnsinteresser tilsier det, kan Kongen i statsråd gi bestemmelser om økninger i tjenestetiden med inntil 60 dager.",
        "text": "Dersom vesentlige samfunnsinteresser tilsier det, kan Kongen i statsråd gi bestemmelser om økninger i tjenestetiden med inntil 60 dager."
    },
    {
        "tag": "p",
        "class": "marg",
        "html": "§ 24 skal lyde:",
        "text": "§ 24 skal lyde:"
    },
    {
        "tag": "p",
        "class": "avsnitt",
        "html": "Vernepliktig som er fritatt for militærtjeneste etter denne loven kan i ordinær fredstid ikke søke om tilbakeføring til militær stilling, med mindre sivil førstegangstjeneste er gjennomført.",
        "text": "Vernepliktig som er fritatt for militærtjeneste etter denne loven kan i ordinær fredstid ikke søke om tilbakeføring til militær stilling, med mindre sivil førstegangstjeneste er gjennomført."
    },
    {
        "tag": "p",
        "class": "avsnitt",
        "html": "Kongen kan gi nærmere bestemmelser om adgangen til å bli tilbakeført til militær stilling. Det kan herunder gis bestemmelser om at tjeneste i Sivilforsvaret skal være gjennomført før tilbakeføring til militær stilling finner sted.",
        "text": "Kongen kan gi nærmere bestemmelser om adgangen til å bli tilbakeført til militær stilling. Det kan herunder gis bestemmelser om at tjeneste i Sivilforsvaret skal være gjennomført før tilbakeføring til militær stilling finner sted."
    },
    {
        "tag": "p",
        "class": "avsnitt",
        "html": "Kongen kan bestemme at det skal gis adgang til å søke om tilbakeføring i situasjoner der riket er i krig, krig truer eller rikets selvstendighet eller sikkerhet står i fare.",
        "text": "Kongen kan bestemme at det skal gis adgang til å søke om tilbakeføring i situasjoner der riket er i krig, krig truer eller rikets selvstendighet eller sikkerhet står i fare."
    },
    {
        "tag": "p",
        "class": "avsnitt",
        "html": "Tilbakeføring til militær stilling kan ellers bare skje dersom vedtaket om fritaking for militærtjeneste blir omgjort etter reglene i § 7.",
        "text": "Tilbakeføring til militær stilling kan ellers bare skje dersom vedtaket om fritaking for militærtjeneste blir omgjort etter reglene i § 7."
    },
    {
        "tag": "p",
        "class": "avsnitt",
        "html": "Den tilbakeførte plikter å utføre tjeneste i forsvaret av samme varighet som bestemt for vernepliktige (herunder heimevernspliktige) ellers. Sivil verneplikt godskrives som militær førstegangstjeneste dag for dag. Den tilbakeførte plikter likevel alltid å utføre minst 6 måneders militærtjeneste, hvis ikke plikten til førstegangstjeneste er falt bort etter vernepliktsloven § 12 annet ledd.",
        "text": "Den tilbakeførte plikter å utføre tjeneste i forsvaret av samme varighet som bestemt for vernepliktige (herunder heimevernspliktige) ellers. Sivil verneplikt godskrives som militær førstegangstjeneste dag for dag. Den tilbakeførte plikter likevel alltid å utføre minst 6 måneders militærtjeneste, hvis ikke plikten til førstegangstjeneste er falt bort etter vernepliktsloven § 12 annet ledd."
    },
    {
        "tag": "h2",
        "class": "",
        "html": "II",
        "text": "II"
    },
    {
        "tag": "p",
        "class": "avsnitt",
        "html": "Loven gjelder fra den tid Kongen bestemmer.",
        "text": "Loven gjelder fra den tid Kongen bestemmer."
    },
    {
        "tag": "p",
        "class": "avsnitt",
        "html": "Kongen kan gi overgangsbestemmelser for gjennomføring av loven.",
        "text": "Kongen kan gi overgangsbestemmelser for gjennomføring av loven."
    }
]