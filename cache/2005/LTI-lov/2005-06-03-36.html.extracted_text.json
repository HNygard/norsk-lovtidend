[
    {
        "tag": "p",
        "class": "marg",
        "html": "Ot.prp.nr.50 (2004–2005), Innst.O.nr.82 (2004–2005) og Besl.O.nr.75 (2004–2005). Odels- og lagtingsvedtak hhv. 19. og 26. mai 2005. Fremmet av Samferdselsdepartementet.",
        "text": "Ot.prp.nr.50 (2004–2005), Innst.O.nr.82 (2004–2005) og Besl.O.nr.75 (2004–2005). Odels- og lagtingsvedtak hhv. 19. og 26. mai 2005. Fremmet av Samferdselsdepartementet."
    },
    {
        "tag": "h2",
        "class": "",
        "html": "I",
        "text": "I"
    },
    {
        "tag": "p",
        "class": "avsnitt",
        "html": "I lov 18. juni 1965 nr. 4 om vegtrafikk gjøres følgende endringer:",
        "text": "I lov 18. juni 1965 nr. 4 om vegtrafikk gjøres følgende endringer:"
    },
    {
        "tag": "p",
        "class": "marg",
        "html": "Nytt kapittel VII skal lyde:",
        "text": "Nytt kapittel VII skal lyde:"
    },
    {
        "tag": "h3",
        "class": "",
        "html": "Kap. VII. Undersøkelse av trafikkulykker mv.",
        "text": "Kap. VII. Undersøkelse av trafikkulykker mv."
    },
    {
        "tag": "div",
        "class": "paragraf",
        "html": "§ 44. <em class=\" \">Undersøkelsesmyndigheten</em>",
        "text": "§ 44. Undersøkelsesmyndigheten"
    },
    {
        "tag": "p",
        "class": "avsnitt",
        "html": "Undersøkelse av visse kategorier trafikkulykker og trafikkuhell skal skje ved den myndighet departementet bestemmer.",
        "text": "Undersøkelse av visse kategorier trafikkulykker og trafikkuhell skal skje ved den myndighet departementet bestemmer."
    },
    {
        "tag": "p",
        "class": "avsnitt",
        "html": "Undersøkelsesmyndigheten skal klarlegge hendelsesforløp og årsaksfaktorer med formål å forbedre trafikksikkerheten.",
        "text": "Undersøkelsesmyndigheten skal klarlegge hendelsesforløp og årsaksfaktorer med formål å forbedre trafikksikkerheten."
    },
    {
        "tag": "p",
        "class": "avsnitt",
        "html": "Undersøkelsesmyndigheten skal ikke ta stilling til sivilrettslig eller strafferettslig skyld og ansvar. Undersøkelsen skal foregå uavhengig av annen etterforskning eller undersøkelse.",
        "text": "Undersøkelsesmyndigheten skal ikke ta stilling til sivilrettslig eller strafferettslig skyld og ansvar. Undersøkelsen skal foregå uavhengig av annen etterforskning eller undersøkelse."
    },
    {
        "tag": "p",
        "class": "avsnitt",
        "html": "Departementet kan gi utfyllende forskrift om undersøkelsesmyndighetens arbeid.",
        "text": "Departementet kan gi utfyllende forskrift om undersøkelsesmyndighetens arbeid."
    },
    {
        "tag": "div",
        "class": "paragraf",
        "html": "§ 45. <em class=\" \">Varsling av trafikkulykker mv.</em>",
        "text": "§ 45. Varsling av trafikkulykker mv."
    },
    {
        "tag": "p",
        "class": "avsnitt",
        "html": "Politiet og Statens vegvesen skal varsle undersøkelsesmyndigheten om nærmere angitte trafikkulykker og trafikkuhell i henhold til forskrift fastsatt av departementet.",
        "text": "Politiet og Statens vegvesen skal varsle undersøkelsesmyndigheten om nærmere angitte trafikkulykker og trafikkuhell i henhold til forskrift fastsatt av departementet."
    },
    {
        "tag": "div",
        "class": "paragraf",
        "html": "§ 46. <em class=\" \">Sikring av bevis mv.</em>",
        "text": "§ 46. Sikring av bevis mv."
    },
    {
        "tag": "p",
        "class": "avsnitt",
        "html": "Undersøkelsesmyndigheten har rett til å benytte privat grunn og kan kreve å få undersøke og ta i besittelse kjøretøy og vrakrester. Den skal videre gis tilgang til dokumenter, resultater fra andre undersøkelser i forbindelse med trafikkulykken eller trafikkuhellet, herunder av personer som var involvert, og obduksjon av dødsofre, samt øvrige ting i den utstrekning det er nødvendig for å kunne utføre sin oppgave. Undersøkelsesmyndigheten kan kreve gjennomført utåndingsprøve, blodprøve og klinisk legeundersøkelse etter § 22a. Om nødvendig kan undersøkelsesmyndigheten kreve bistand fra politiet.",
        "text": "Undersøkelsesmyndigheten har rett til å benytte privat grunn og kan kreve å få undersøke og ta i besittelse kjøretøy og vrakrester. Den skal videre gis tilgang til dokumenter, resultater fra andre undersøkelser i forbindelse med trafikkulykken eller trafikkuhellet, herunder av personer som var involvert, og obduksjon av dødsofre, samt øvrige ting i den utstrekning det er nødvendig for å kunne utføre sin oppgave. Undersøkelsesmyndigheten kan kreve gjennomført utåndingsprøve, blodprøve og klinisk legeundersøkelse etter § 22a. Om nødvendig kan undersøkelsesmyndigheten kreve bistand fra politiet."
    },
    {
        "tag": "div",
        "class": "paragraf",
        "html": "§ 47. <em class=\" \">Forklaringsplikt til undersøkelsesmyndigheten mv.</em>",
        "text": "§ 47. Forklaringsplikt til undersøkelsesmyndigheten mv."
    },
    {
        "tag": "p",
        "class": "avsnitt",
        "html": "Enhver plikter på forlangende og uten hensyn til taushetsplikt å gi undersøkelsesmyndigheten de opplysninger han eller hun har om forhold som kan være av betydning for undersøkelsen.",
        "text": "Enhver plikter på forlangende og uten hensyn til taushetsplikt å gi undersøkelsesmyndigheten de opplysninger han eller hun har om forhold som kan være av betydning for undersøkelsen."
    },
    {
        "tag": "p",
        "class": "avsnitt",
        "html": "Undersøkelsesmyndigheten kan kreve bevisopptak utenfor rettssak etter reglene i tvistemålsloven kapittel 20, uten hensyn til de vilkår som etter tvistemålsloven § 267 ellers gjelder for adgangen til å kreve bevisopptak.",
        "text": "Undersøkelsesmyndigheten kan kreve bevisopptak utenfor rettssak etter reglene i tvistemålsloven kapittel 20, uten hensyn til de vilkår som etter tvistemålsloven § 267 ellers gjelder for adgangen til å kreve bevisopptak."
    },
    {
        "tag": "div",
        "class": "paragraf",
        "html": "§ 48. <em class=\" \">Taushetsplikt</em>",
        "text": "§ 48. Taushetsplikt"
    },
    {
        "tag": "p",
        "class": "avsnitt",
        "html": "Enhver som utfører tjeneste eller arbeid for undersøkelsesmyndigheten, har taushetsplikt etter forvaltningsloven om det som de får kjennskap til under utførelsen av sitt arbeid. Forvaltningsloven § 13b første ledd nr. 6 gjelder likevel ikke.",
        "text": "Enhver som utfører tjeneste eller arbeid for undersøkelsesmyndigheten, har taushetsplikt etter forvaltningsloven om det som de får kjennskap til under utførelsen av sitt arbeid. Forvaltningsloven § 13b første ledd nr. 6 gjelder likevel ikke."
    },
    {
        "tag": "p",
        "class": "avsnitt",
        "html": "Når personer som nevnt i første ledd mottar opplysninger som er undergitt strengere taushetsplikt enn det som følger av forvaltningsloven, skal tilsvarende strenge taushetsplikt gjelde, med mindre tungtveiende offentlige hensyn tilsier at opplysningene bør  kunne gis videre eller opplysningene er nødvendige for å forklare årsaken til trafikkulykken eller trafikkuhellet.",
        "text": "Når personer som nevnt i første ledd mottar opplysninger som er undergitt strengere taushetsplikt enn det som følger av forvaltningsloven, skal tilsvarende strenge taushetsplikt gjelde, med mindre tungtveiende offentlige hensyn tilsier at opplysningene bør kunne gis videre eller opplysningene er nødvendige for å forklare årsaken til trafikkulykken eller trafikkuhellet."
    },
    {
        "tag": "p",
        "class": "avsnitt",
        "html": "Personer som nevnt i første ledd har i tillegg taushetsplikt om alle opplysninger som er fremkommet under forklaring for undersøkelsesmyndigheten etter § 47, med mindre tungtveiende offentlige hensyn tilsier at opplysningene bør kunne gis videre eller opplysningene er nødvendige for å forklare årsaken til trafikkulykken eller trafikkuhellet.",
        "text": "Personer som nevnt i første ledd har i tillegg taushetsplikt om alle opplysninger som er fremkommet under forklaring for undersøkelsesmyndigheten etter § 47, med mindre tungtveiende offentlige hensyn tilsier at opplysningene bør kunne gis videre eller opplysningene er nødvendige for å forklare årsaken til trafikkulykken eller trafikkuhellet."
    },
    {
        "tag": "p",
        "class": "avsnitt",
        "html": "Taushetsplikt som nevnt i annet og tredje ledd er ikke til hinder for at opplysningene bringes videre i den grad den som har krav på taushet samtykker, dersom opplysningene har statistisk form, eller dersom de er alminnelig tilgjengelig andre steder.",
        "text": "Taushetsplikt som nevnt i annet og tredje ledd er ikke til hinder for at opplysningene bringes videre i den grad den som har krav på taushet samtykker, dersom opplysningene har statistisk form, eller dersom de er alminnelig tilgjengelig andre steder."
    },
    {
        "tag": "div",
        "class": "paragraf",
        "html": "§ 49. <em class=\" \">Forbud mot bruk som bevis i straffesak</em>",
        "text": "§ 49. Forbud mot bruk som bevis i straffesak"
    },
    {
        "tag": "p",
        "class": "avsnitt",
        "html": "Opplysninger undersøkelsesmyndigheten mottar i medhold av § 47 kan ikke brukes som bevis i en senere straffesak mot den som har gitt opplysningene.",
        "text": "Opplysninger undersøkelsesmyndigheten mottar i medhold av § 47 kan ikke brukes som bevis i en senere straffesak mot den som har gitt opplysningene."
    },
    {
        "tag": "div",
        "class": "paragraf",
        "html": "§ 50. <em class=\" \">Forbud mot sanksjoner fra arbeidsgiver</em>",
        "text": "§ 50. Forbud mot sanksjoner fra arbeidsgiver"
    },
    {
        "tag": "p",
        "class": "avsnitt",
        "html": "En arbeidstaker som avgir forklaring etter § 47, skal ikke som følge av dette utsettes for noen form for sanksjoner fra arbeidsgiverens side. Første punktum gjelder ikke tiltak som arbeidsgiveren iverksetter med hovedformål å forbedre arbeidstakerens kvalifikasjoner.",
        "text": "En arbeidstaker som avgir forklaring etter § 47, skal ikke som følge av dette utsettes for noen form for sanksjoner fra arbeidsgiverens side. Første punktum gjelder ikke tiltak som arbeidsgiveren iverksetter med hovedformål å forbedre arbeidstakerens kvalifikasjoner."
    },
    {
        "tag": "p",
        "class": "avsnitt",
        "html": "Første ledd gjelder ikke dersom de mottatte opplysningene viser at arbeidstakeren ikke oppfyller helsemessige krav til å inneha sin stilling, eller at arbeidstakeren selv har opptrådt grovt uaktsomt i forbindelse med ulykken eller uhellet. Første ledd gjelder heller ikke omstendigheter knyttet til arbeidstakeren eller dennes handlinger og unnlatelser som er blitt kjent på annen måte enn gjennom arbeidstakerens forklaring etter § 47.",
        "text": "Første ledd gjelder ikke dersom de mottatte opplysningene viser at arbeidstakeren ikke oppfyller helsemessige krav til å inneha sin stilling, eller at arbeidstakeren selv har opptrådt grovt uaktsomt i forbindelse med ulykken eller uhellet. Første ledd gjelder heller ikke omstendigheter knyttet til arbeidstakeren eller dennes handlinger og unnlatelser som er blitt kjent på annen måte enn gjennom arbeidstakerens forklaring etter § 47."
    },
    {
        "tag": "div",
        "class": "paragraf",
        "html": "§ 51. <em class=\" \">Undersøkelsesrapporter mv.</em>",
        "text": "§ 51. Undersøkelsesrapporter mv."
    },
    {
        "tag": "p",
        "class": "avsnitt",
        "html": "Departementet kan gi nærmere forskrift om i hvilke tilfeller undersøkelsesmyndigheten skal utarbeide rapport, hvordan rapportene skal utformes, og om saksbehandlingen mv.",
        "text": "Departementet kan gi nærmere forskrift om i hvilke tilfeller undersøkelsesmyndigheten skal utarbeide rapport, hvordan rapportene skal utformes, og om saksbehandlingen mv."
    },
    {
        "tag": "p",
        "class": "avsnitt",
        "html": "Undersøkelsesmyndighetens utkast til rapport er ikke offentlig.",
        "text": "Undersøkelsesmyndighetens utkast til rapport er ikke offentlig."
    },
    {
        "tag": "p",
        "class": "marg",
        "html": "Nåværende kapittel VII blir nytt kapittel VIII.",
        "text": "Nåværende kapittel VII blir nytt kapittel VIII."
    },
    {
        "tag": "p",
        "class": "marg",
        "html": "Nåværende § 44 blir ny § 52.",
        "text": "Nåværende § 44 blir ny § 52."
    },
    {
        "tag": "h2",
        "class": "",
        "html": "II",
        "text": "II"
    },
    {
        "tag": "p",
        "class": "avsnitt",
        "html": "Loven trer i kraft fra den tid departementet bestemmer.",
        "text": "Loven trer i kraft fra den tid departementet bestemmer."
    }
]