[
    {
        "tag": "p",
        "class": "marg",
        "html": "Ot.prp.nr.91 (1984–1985), Innst.O.nr.111 (1984–1985) og Besl.O.nr.115 (1984–1985). Odels- og Lagtingsvedtak hhv. 11. og 14. juni 1985. Fremmet av Kommunal- og arbeidsdepartementet.",
        "text": "Ot.prp.nr.91 (1984–1985), Innst.O.nr.111 (1984–1985) og Besl.O.nr.115 (1984–1985). Odels- og Lagtingsvedtak hhv. 11. og 14. juni 1985. Fremmet av Kommunal- og arbeidsdepartementet."
    },
    null,
    {
        "tag": "span",
        "class": "paragrafValue",
        "html": "§ 1.",
        "text": "§ 1."
    },
    {
        "tag": "p",
        "class": "avsnitt",
        "html": "Når en kommunes størrelse og andre hensyn tilsier det, kan Kongen samtykke i at det gjennomføres forsøk med særlige administrasjonsordninger som avviker fra kommunestyrelovens regler på de punkter som er angitt i denne lov.",
        "text": "Når en kommunes størrelse og andre hensyn tilsier det, kan Kongen samtykke i at det gjennomføres forsøk med særlige administrasjonsordninger som avviker fra kommunestyrelovens regler på de punkter som er angitt i denne lov."
    },
    null,
    {
        "tag": "span",
        "class": "paragrafValue",
        "html": "§ 2.",
        "text": "§ 2."
    },
    {
        "tag": "p",
        "class": "avsnitt",
        "html": "Med samtykke fra Kongen etter <a data-id=\"lov/1985-06-21-85/§1\" class=\" reference\" href=\"/lov/1985-06-21-85/%C2%A71\">§ 1</a> kan det etableres et kommuneråd (byråd) til å lede kommunens administrasjon. Ordningen med administrasjonssjef etter kommunelovens bestemmelser faller samtidig bort.",
        "text": "Med samtykke fra Kongen etter § 1 kan det etableres et kommuneråd (byråd) til å lede kommunens administrasjon. Ordningen med administrasjonssjef etter kommunelovens bestemmelser faller samtidig bort."
    },
    {
        "tag": "p",
        "class": "avsnitt",
        "html": "Kommunerådets medlemmer velges av og blant kommunestyrets medlemmer for to år om gangen. Kommunestyret velger også kommunerådets formann og varaformann. Valget skjer som flertallsvalg.",
        "text": "Kommunerådets medlemmer velges av og blant kommunestyrets medlemmer for to år om gangen. Kommunestyret velger også kommunerådets formann og varaformann. Valget skjer som flertallsvalg."
    },
    {
        "tag": "p",
        "class": "avsnitt",
        "html": "Den som velges som kommuneråd, fratrer sine verv som medlem av kommunestyre og formannskap, og sine øvrige kommunale verv i funksjonsperioden. Kommunestyret kan likevel bestemme at ordfører og varaordfører også skal være kommuneråd.",
        "text": "Den som velges som kommuneråd, fratrer sine verv som medlem av kommunestyre og formannskap, og sine øvrige kommunale verv i funksjonsperioden. Kommunestyret kan likevel bestemme at ordfører og varaordfører også skal være kommuneråd."
    },
    null,
    {
        "tag": "span",
        "class": "paragrafValue",
        "html": "§ 3.",
        "text": "§ 3."
    },
    {
        "tag": "p",
        "class": "avsnitt",
        "html": "I kommuner der det er etablert kommuneråd (byråd) skal det ansettes en kommunaldirektør til å forestå den daglige ledelse av kommunens tjenestemannsadministrasjon. Kommunaldirektøren forbereder saker til kommunerådet, holder dette løpende orientert om kommunens administrasjon, og er underlagt kommunestyrets instruksjonsmyndighet. Dokumenter utarbeidet av kommunaldirektøren til kommunerådet anses som utarbeidet for den interne saksbehandling i forhold til reglene i offentlighetsloven og forvaltningsloven.",
        "text": "I kommuner der det er etablert kommuneråd (byråd) skal det ansettes en kommunaldirektør til å forestå den daglige ledelse av kommunens tjenestemannsadministrasjon. Kommunaldirektøren forbereder saker til kommunerådet, holder dette løpende orientert om kommunens administrasjon, og er underlagt kommunestyrets instruksjonsmyndighet. Dokumenter utarbeidet av kommunaldirektøren til kommunerådet anses som utarbeidet for den interne saksbehandling i forhold til reglene i offentlighetsloven og forvaltningsloven."
    },
    {
        "tag": "p",
        "class": "avsnitt",
        "html": "Kommunaldirektøren har anvisningsmyndigheten så langt kommunestyret ikke har overført denne til andre.",
        "text": "Kommunaldirektøren har anvisningsmyndigheten så langt kommunestyret ikke har overført denne til andre."
    },
    null,
    {
        "tag": "span",
        "class": "paragrafValue",
        "html": "§ 4.",
        "text": "§ 4."
    },
    {
        "tag": "p",
        "class": "avsnitt",
        "html": "Kommunerådet skal føre det nærmeste tilsyn med kommunens hele forvaltning og særlig med penge- og regnskapsvesenet, gi forslag til kommunens budsjetter og skattevedtak, og ellers uttale seg om den finansielle side av de saker som foreligger. Saksutredninger, innstillinger og forslag til vedtak i kommunale organer forelegges disse av kommunerådet eller av kommunaldirektøren etter delegasjon av kommunerådet.",
        "text": "Kommunerådet skal føre det nærmeste tilsyn med kommunens hele forvaltning og særlig med penge- og regnskapsvesenet, gi forslag til kommunens budsjetter og skattevedtak, og ellers uttale seg om den finansielle side av de saker som foreligger. Saksutredninger, innstillinger og forslag til vedtak i kommunale organer forelegges disse av kommunerådet eller av kommunaldirektøren etter delegasjon av kommunerådet."
    },
    {
        "tag": "p",
        "class": "avsnitt",
        "html": "Kommunestyret kan overdra til kommunerådet slik avgjørelsesmyndighet som etter <a data-id=\"lov/1954-11-12-1/§31a\" class=\" reference\" href=\"/lov/1954-11-12-1/%C2%A731a\">kommunestyrelovens § 31 a</a> kan overdras til administrasjonssjefen.",
        "text": "Kommunestyret kan overdra til kommunerådet slik avgjørelsesmyndighet som etter kommunestyrelovens § 31 a kan overdras til administrasjonssjefen."
    },
    null,
    {
        "tag": "span",
        "class": "paragrafValue",
        "html": "§ 5.",
        "text": "§ 5."
    },
    {
        "tag": "p",
        "class": "avsnitt",
        "html": "Kommunerådets medlemmer har adgang til å delta i utvalgs, komiteers, styrers og råds forhandlinger, men uten stemmerett. Kommunerådsmedlem som ikke møter som medlem av kommunestyret eller formannskap, skal delta i disse organers forhandlinger, men uten stemmerett.",
        "text": "Kommunerådets medlemmer har adgang til å delta i utvalgs, komiteers, styrers og råds forhandlinger, men uten stemmerett. Kommunerådsmedlem som ikke møter som medlem av kommunestyret eller formannskap, skal delta i disse organers forhandlinger, men uten stemmerett."
    },
    null,
    {
        "tag": "span",
        "class": "paragrafValue",
        "html": "§ 6.",
        "text": "§ 6."
    },
    {
        "tag": "p",
        "class": "avsnitt",
        "html": "I forbindelse med forsøksordning etter denne lov kan Kongen samtykke i at kommunestyret overfører avgjørelsesmyndighet som ved lov er tillagt formannskapet, til utvalg, styre eller råd opprettet i medhold av kommunestyreloven.",
        "text": "I forbindelse med forsøksordning etter denne lov kan Kongen samtykke i at kommunestyret overfører avgjørelsesmyndighet som ved lov er tillagt formannskapet, til utvalg, styre eller råd opprettet i medhold av kommunestyreloven."
    },
    null,
    {
        "tag": "span",
        "class": "paragrafValue",
        "html": "§ 7.",
        "text": "§ 7."
    },
    {
        "tag": "p",
        "class": "avsnitt",
        "html": "Denne lov trer i kraft straks og gjelder til 1. januar 1992.",
        "text": "Denne lov trer i kraft straks og gjelder til 1. januar 1992."
    }
]