[
    {
        "tag": "p",
        "class": "marg",
        "html": "Ot.prp.nr.48 (2008–2009), Innst.O.nr.106 (2008–2009) og Besl.O.nr.106 (2008–2009). Odels- og lagtingsvedtak hhv. 9. og 16. juni 2009. Fremmet av Olje- og energidepartementet.",
        "text": "Ot.prp.nr.48 (2008–2009), Innst.O.nr.106 (2008–2009) og Besl.O.nr.106 (2008–2009). Odels- og lagtingsvedtak hhv. 9. og 16. juni 2009. Fremmet av Olje- og energidepartementet."
    },
    {
        "tag": "p",
        "class": "marg",
        "html": "Endringer i følgende lov:",
        "text": "Endringer i følgende lov:"
    },
    {
        "tag": "p",
        "class": "avsnitt",
        "html": "Lov 29. november 1996 nr. 72 om petroleumsvirksomhet.",
        "text": "Lov 29. november 1996 nr. 72 om petroleumsvirksomhet."
    },
    {
        "tag": "h2",
        "class": "",
        "html": "I",
        "text": "I"
    },
    {
        "tag": "p",
        "class": "avsnitt",
        "html": "I lov 29. november 1996 nr. 72 om petroleumsvirksomhet gjøres følgende endringer:",
        "text": "I lov 29. november 1996 nr. 72 om petroleumsvirksomhet gjøres følgende endringer:"
    },
    {
        "tag": "p",
        "class": "marg",
        "html": "§ 2-1 første ledd skal lyde:",
        "text": "§ 2-1 første ledd skal lyde:"
    },
    {
        "tag": "p",
        "class": "avsnitt",
        "html": "Etter åpning av et område i henhold til § 3-1 kan departementet tildele juridisk person tillatelse til undersøkelse etter petroleum i begrensede områder av havbunnen eller i dens undergrunn. Undersøkelsestillatelse kan også tildeles fysisk person hjemmehørende i en EØS-stat.",
        "text": "Etter åpning av et område i henhold til § 3-1 kan departementet tildele juridisk person tillatelse til undersøkelse etter petroleum i begrensede områder av havbunnen eller i dens undergrunn. Undersøkelsestillatelse kan også tildeles fysisk person hjemmehørende i en EØS-stat."
    },
    {
        "tag": "p",
        "class": "marg",
        "html": "§ 3-9 tredje ledd skal lyde:",
        "text": "§ 3-9 tredje ledd skal lyde:"
    },
    {
        "tag": "p",
        "class": "avsnitt",
        "html": "Kongen skal ved tildeling fastsette hvor stor del av området for utvinningstillatelsen rettighetshaver kan kreve forlengelse for etter annet ledd. Departementet kan etter søknad samtykke i at rettighetshaver beholder mer enn det området som er fastsatt ved tildeling etter bestemmelsen her.",
        "text": "Kongen skal ved tildeling fastsette hvor stor del av området for utvinningstillatelsen rettighetshaver kan kreve forlengelse for etter annet ledd. Departementet kan etter søknad samtykke i at rettighetshaver beholder mer enn det området som er fastsatt ved tildeling etter bestemmelsen her."
    },
    {
        "tag": "p",
        "class": "marg",
        "html": "§ 4-8 første ledd første punktum skal lyde:",
        "text": "§ 4-8 første ledd første punktum skal lyde:"
    },
    {
        "tag": "p",
        "class": "avsnitt",
        "html": "Departementet kan bestemme at innretninger som omfattes av §§ 4-2 og 4-3 og som eies eller brukes av rettighetshaver, kan brukes av andre hvis hensynet til rasjonell drift eller samfunnsmessige hensyn tilsier det, og departementet finner at slik bruk ikke er til urimelig fortrengsel for rettighetshavers eget behov eller for en som allerede er sikret rett til bruk.",
        "text": "Departementet kan bestemme at innretninger som omfattes av §§ 4-2 og 4-3 og som eies eller brukes av rettighetshaver, kan brukes av andre hvis hensynet til rasjonell drift eller samfunnsmessige hensyn tilsier det, og departementet finner at slik bruk ikke er til urimelig fortrengsel for rettighetshavers eget behov eller for en som allerede er sikret rett til bruk."
    },
    {
        "tag": "p",
        "class": "marg",
        "html": "§ 4-8 annet ledd skal lyde:",
        "text": "§ 4-8 annet ledd skal lyde:"
    },
    {
        "tag": "p",
        "class": "avsnitt",
        "html": "Avtale om bruk av innretninger som omfattes av § 4-2 og § 4-3, skal forelegges departementet til godkjennelse med mindre departementet bestemmer noe annet. Departementet kan ved godkjennelse av avtale etter første punktum eller hvis det ikke oppnås enighet om slik avtale innen rimelig tid, samt ved pålegg etter første ledd, fastsette tariffer og andre vilkår eller senere endre de vilkårene som er blitt avtalt, godkjent eller fastsatt, for å sikre at prosjekter blir gjennomført ut fra hensynet til ressursforvaltning og at eieren av innretningen gis en rimelig fortjeneste blant annet ut fra investering og risiko.",
        "text": "Avtale om bruk av innretninger som omfattes av § 4-2 og § 4-3, skal forelegges departementet til godkjennelse med mindre departementet bestemmer noe annet. Departementet kan ved godkjennelse av avtale etter første punktum eller hvis det ikke oppnås enighet om slik avtale innen rimelig tid, samt ved pålegg etter første ledd, fastsette tariffer og andre vilkår eller senere endre de vilkårene som er blitt avtalt, godkjent eller fastsatt, for å sikre at prosjekter blir gjennomført ut fra hensynet til ressursforvaltning og at eieren av innretningen gis en rimelig fortjeneste blant annet ut fra investering og risiko."
    },
    {
        "tag": "p",
        "class": "marg",
        "html": "§ 4-8 nytt tredje ledd skal lyde:",
        "text": "§ 4-8 nytt tredje ledd skal lyde:"
    },
    {
        "tag": "p",
        "class": "avsnitt",
        "html": "Departementet kan, på tilsvarende vilkår som nevnt i første ledd første punktum, bestemme at innretninger kan brukes av andre i forbindelse med behandling, transport og lagring av CO₂. Annet ledd gjelder tilsvarende.",
        "text": "Departementet kan, på tilsvarende vilkår som nevnt i første ledd første punktum, bestemme at innretninger kan brukes av andre i forbindelse med behandling, transport og lagring av CO₂. Annet ledd gjelder tilsvarende."
    },
    {
        "tag": "p",
        "class": "marg",
        "html": "§ 4-9 fjerde ledd skal lyde:",
        "text": "§ 4-9 fjerde ledd skal lyde:"
    },
    {
        "tag": "p",
        "class": "avsnitt",
        "html": "Kongen kan fastsette at lov 10. februar 1967 om behandlingsmåten i forvaltningssaker ikke skal gjelde for den som har et særlig operatøransvar etter første ledd.",
        "text": "Kongen kan fastsette at lov 10. februar 1967 om behandlingsmåten i forvaltningssaker ikke skal gjelde for den som har et særlig operatøransvar etter første ledd."
    },
    {
        "tag": "p",
        "class": "marg",
        "html": "§ 5-3 nytt tredje ledd skal lyde:",
        "text": "§ 5-3 nytt tredje ledd skal lyde:"
    },
    {
        "tag": "p",
        "class": "avsnitt",
        "html": "Dersom en tillatelse eller andel i tillatelse overdras, jf. § 10-12 første ledd, skal den overdragende rettighetshaver være subsidiært økonomisk ansvarlig overfor de øvrige rettighetshavere for kostnadene ved gjennomføringen av vedtak om disponering. Den overdragende rettighetshaver skal også være subsidiært ansvarlig overfor staten dersom utgifter knyttet til departementets vedtak om tiltak jf. sjette ledd ikke dekkes av rettighetshaver eller annen ansvarlig. Det økonomiske ansvar etter første og annet punktum beregnes på grunnlag av størrelsen på den overdratte andel og fremmes mot overdragende rettighetshaver etter fradrag for skatteverdien av kostnadene som pådras ved gjennomføringen av disponeringsvedtaket. Den overdragende rettighetshavers forpliktelser består ved senere overdragelser av andelen eller deler av denne, likevel slik at krav først skal rettes mot det selskap som sist overdro andelen. Det økonomiske ansvaret er begrenset til kostnader knyttet til innretninger, herunder brønner, som eksisterte på overdragelsestidspunktet.",
        "text": "Dersom en tillatelse eller andel i tillatelse overdras, jf. § 10-12 første ledd, skal den overdragende rettighetshaver være subsidiært økonomisk ansvarlig overfor de øvrige rettighetshavere for kostnadene ved gjennomføringen av vedtak om disponering. Den overdragende rettighetshaver skal også være subsidiært ansvarlig overfor staten dersom utgifter knyttet til departementets vedtak om tiltak jf. sjette ledd ikke dekkes av rettighetshaver eller annen ansvarlig. Det økonomiske ansvar etter første og annet punktum beregnes på grunnlag av størrelsen på den overdratte andel og fremmes mot overdragende rettighetshaver etter fradrag for skatteverdien av kostnadene som pådras ved gjennomføringen av disponeringsvedtaket. Den overdragende rettighetshavers forpliktelser består ved senere overdragelser av andelen eller deler av denne, likevel slik at krav først skal rettes mot det selskap som sist overdro andelen. Det økonomiske ansvaret er begrenset til kostnader knyttet til innretninger, herunder brønner, som eksisterte på overdragelsestidspunktet."
    },
    {
        "tag": "p",
        "class": "marg",
        "html": "§ 5-3 tredje, fjerde, femte og sjette ledd blir hhv. nytt fjerde, femte, sjette og syvende ledd.",
        "text": "§ 5-3 tredje, fjerde, femte og sjette ledd blir hhv. nytt fjerde, femte, sjette og syvende ledd."
    },
    {
        "tag": "p",
        "class": "marg",
        "html": "§ 9-5 annet og tredje ledd oppheves.",
        "text": "§ 9-5 annet og tredje ledd oppheves."
    },
    {
        "tag": "p",
        "class": "marg",
        "html": "§ 10-1 nytt tredje og fjerde ledd skal lyde:",
        "text": "§ 10-1 nytt tredje og fjerde ledd skal lyde:"
    },
    {
        "tag": "p",
        "class": "avsnitt",
        "html": "Når det foreligger særlige grunner, kan departementet påby at petroleumsvirksomheten stanses i nødvendig utstrekning eller sette særlige vilkår for fortsettelse.",
        "text": "Når det foreligger særlige grunner, kan departementet påby at petroleumsvirksomheten stanses i nødvendig utstrekning eller sette særlige vilkår for fortsettelse."
    },
    {
        "tag": "p",
        "class": "avsnitt",
        "html": "Når vedtak som nevnt i tredje ledd er begrunnet i forhold som ikke skyldes rettighetshaver, kan departementet etter søknad forlenge det tidsrom som tillatelsen gjelder for og i rimelig utstrekning lempe på de forpliktelser som påhviler rettighetshaver.",
        "text": "Når vedtak som nevnt i tredje ledd er begrunnet i forhold som ikke skyldes rettighetshaver, kan departementet etter søknad forlenge det tidsrom som tillatelsen gjelder for og i rimelig utstrekning lempe på de forpliktelser som påhviler rettighetshaver."
    },
    {
        "tag": "p",
        "class": "marg",
        "html": "§ 10-18 nytt tredje ledd skal lyde:",
        "text": "§ 10-18 nytt tredje ledd skal lyde:"
    },
    {
        "tag": "p",
        "class": "avsnitt",
        "html": "Departementet kan i forskrift gi pålegg om at fartøy som driver undersøkelse etter petroleum skal ha om bord og bruke utstyr som overvåker og rapporterer aktiviteten til fartøyet, som for eksempel satelittsporingsutstyr og ferdskriver.",
        "text": "Departementet kan i forskrift gi pålegg om at fartøy som driver undersøkelse etter petroleum skal ha om bord og bruke utstyr som overvåker og rapporterer aktiviteten til fartøyet, som for eksempel satelittsporingsutstyr og ferdskriver."
    },
    {
        "tag": "h2",
        "class": "",
        "html": "II",
        "text": "II"
    },
    {
        "tag": "p",
        "class": "avsnitt",
        "html": "Loven trer i kraft fra den tid Kongen bestemmer.",
        "text": "Loven trer i kraft fra den tid Kongen bestemmer."
    }
]