[
    {
        "tag": "p",
        "class": "marg",
        "html": "<a data-id=\"forarbeid/otprp-3-198990\" class=\" reference\" href=\"/forarbeid/otprp-3-198990\">Ot.prp.nr.3 (1989–1990)</a>, <a data-id=\"forarbeid/otprp-27-198990\" class=\" reference\" href=\"/forarbeid/otprp-27-198990\">Ot.prp.nr.27 (1989–1990)</a>, Innst.O.nr.28 (1989–1990), Besl.O.nr.32 (1989–1990). Odels- og lagtingsvedtak hhv. 29. mars og 3. april 1990. Fremmet av Fiskeridepartementet.",
        "text": "Ot.prp.nr.3 (1989–1990), Ot.prp.nr.27 (1989–1990), Innst.O.nr.28 (1989–1990), Besl.O.nr.32 (1989–1990). Odels- og lagtingsvedtak hhv. 29. mars og 3. april 1990. Fremmet av Fiskeridepartementet."
    },
    {
        "tag": "p",
        "class": "morTag_amf avsnitt",
        "html": "Oppheving av lover:",
        "text": "Oppheving av lover:"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_nf small leftMargin_1 listeitemNummer morTableVerticalAlignTop morTableAlignRight morTableWidthPercent5\">1)\t</td><td class=\" morTableVerticalAlignTop morTableAlignLeft\">Lov av 30. juni 1955 om regulering av og kontroll med produksjon, omsetning og utførsel av fisk og fiskevarer.</td></tr>",
        "text": "1)\tLov av 30. juni 1955 om regulering av og kontroll med produksjon, omsetning og utførsel av fisk og fiskevarer."
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_nf small leftMargin_1 listeitemNummer morTableVerticalAlignTop morTableAlignRight morTableWidthPercent5\">2)\t</td><td class=\" morTableVerticalAlignTop morTableAlignLeft\"><a data-id=\"lov/1958-03-14-2\" class=\" reference\" href=\"/lov/1958-03-14-2\">Lov av 14. mars 1958 nr. 2</a> om avgift på tørrfisk til fordel for fellesreklame og felles propaganda for tørrfisknæringen.</td></tr>",
        "text": "2)\tLov av 14. mars 1958 nr. 2 om avgift på tørrfisk til fordel for fellesreklame og felles propaganda for tørrfisknæringen."
    },
    null,
    {
        "tag": "span",
        "class": "paragrafValue",
        "html": "§ 1.",
        "text": "§ 1."
    },
    {
        "tag": "span",
        "class": "paragrafTittel",
        "html": "<em class=\" \">Lovens virkeområde</em>",
        "text": "Lovens virkeområde"
    },
    {
        "tag": "p",
        "class": "avsnitt",
        "html": "Loven gjelder eksport av fisk og fiskevarer, herunder reeksport og direkte levering til utlandet eller til utenlandsk fartøy fra norsk fiskefartøy.",
        "text": "Loven gjelder eksport av fisk og fiskevarer, herunder reeksport og direkte levering til utlandet eller til utenlandsk fartøy fra norsk fiskefartøy."
    },
    {
        "tag": "p",
        "class": "avsnitt",
        "html": "Med fisk og fiskevarer mener loven alle arter fisk, krepsdyr, bløtdyr og pigghuder, samt varer der disse artene er det eneste eller en vesentlig del av råstoffet. Loven gjelder også fisk av utenlandsk opprinnelse. Departementet avgjør i tvilstilfelle hva som skal anses som fisk og fiskevarer etter loven.",
        "text": "Med fisk og fiskevarer mener loven alle arter fisk, krepsdyr, bløtdyr og pigghuder, samt varer der disse artene er det eneste eller en vesentlig del av råstoffet. Loven gjelder også fisk av utenlandsk opprinnelse. Departementet avgjør i tvilstilfelle hva som skal anses som fisk og fiskevarer etter loven."
    },
    null,
    {
        "tag": "span",
        "class": "paragrafValue",
        "html": "§ 2.",
        "text": "§ 2."
    },
    {
        "tag": "span",
        "class": "paragrafTittel",
        "html": "<em class=\" \">Eksportutvalg</em>",
        "text": "Eksportutvalg"
    },
    {
        "tag": "p",
        "class": "avsnitt",
        "html": "Departementet oppretter Eksportutvalget for fisk, bestående av representanter for eksportører, produsenter, oppdrettere og fiskere. Departementet fastsetter instruks for utvalget.",
        "text": "Departementet oppretter Eksportutvalget for fisk, bestående av representanter for eksportører, produsenter, oppdrettere og fiskere. Departementet fastsetter instruks for utvalget."
    },
    {
        "tag": "p",
        "class": "avsnitt",
        "html": "Eksportutvalget skal være underordnet departementet og utføre de oppgaver som er fastsatt i denne lov eller i forskrifter gitt med hjemmel i loven. For øvrig skal utvalget være et rådgivende organ for departementet i spørsmål som angår eksport eller omsetning og produksjon i sammenheng med eksport.",
        "text": "Eksportutvalget skal være underordnet departementet og utføre de oppgaver som er fastsatt i denne lov eller i forskrifter gitt med hjemmel i loven. For øvrig skal utvalget være et rådgivende organ for departementet i spørsmål som angår eksport eller omsetning og produksjon i sammenheng med eksport."
    },
    null,
    {
        "tag": "span",
        "class": "paragrafValue",
        "html": "§ 3.",
        "text": "§ 3."
    },
    {
        "tag": "span",
        "class": "paragrafTittel",
        "html": "<em class=\" \">Godkjenning av eksportører</em>",
        "text": "Godkjenning av eksportører"
    },
    {
        "tag": "p",
        "class": "avsnitt",
        "html": "Eksport av fisk og fiskevarer kan bare foretas av eksportører som er godkjent etter en etablert godkjenningsordning. Departementet fastsetter forskrift med nærmere regler om godkjenningsordningen, bl.a. om unntak fra kravet om godkjenning.",
        "text": "Eksport av fisk og fiskevarer kan bare foretas av eksportører som er godkjent etter en etablert godkjenningsordning. Departementet fastsetter forskrift med nærmere regler om godkjenningsordningen, bl.a. om unntak fra kravet om godkjenning."
    },
    {
        "tag": "p",
        "class": "avsnitt",
        "html": "I forskriften kan det bl.a. stilles krav til kapital, fagkunnskap, eksportbedriftens omsetningsvolum eller til produksjonsverdien ved vedkommende produksjonsbedrift. Det kan også stilles krav om avtalt samarbeid mellom eksportør- og produksjonsbedrift. Godkjenning som eksportør kan også gjøres avhengig av innbetalt avgift etter <a data-id=\"lov/1990-04-27-9/§6\" class=\" reference\" href=\"/lov/1990-04-27-9/%C2%A76\">§ 6</a>, første ledd bokstav a). Departementet kan ved forskrift gi Eksportutvalget for fisk fullmakt til å forvalte godkjenningsordningen og føre register over godkjente eksportører. Forskriften om godkjenning av eksportører skal inneholde bestemmelser om bortfall av godkjenning.",
        "text": "I forskriften kan det bl.a. stilles krav til kapital, fagkunnskap, eksportbedriftens omsetningsvolum eller til produksjonsverdien ved vedkommende produksjonsbedrift. Det kan også stilles krav om avtalt samarbeid mellom eksportør- og produksjonsbedrift. Godkjenning som eksportør kan også gjøres avhengig av innbetalt avgift etter § 6, første ledd bokstav a). Departementet kan ved forskrift gi Eksportutvalget for fisk fullmakt til å forvalte godkjenningsordningen og føre register over godkjente eksportører. Forskriften om godkjenning av eksportører skal inneholde bestemmelser om bortfall av godkjenning."
    },
    null,
    {
        "tag": "span",
        "class": "paragrafValue",
        "html": "§ 4.",
        "text": "§ 4."
    },
    {
        "tag": "span",
        "class": "paragrafTittel",
        "html": "<em class=\" \">Sentralisert eksport</em>",
        "text": "Sentralisert eksport"
    },
    {
        "tag": "p",
        "class": "avsnitt",
        "html": "Departementet kan ved forskrift bestemme at forhandlinger om og gjennomføring av salg av bestemte fiskeslag og fiskevarer til nærmere bestemte utenlandske markeder, bare skal kunne foretas av ett eller flere salgsselskaper med begrenset ansvar (sentralisert salg).",
        "text": "Departementet kan ved forskrift bestemme at forhandlinger om og gjennomføring av salg av bestemte fiskeslag og fiskevarer til nærmere bestemte utenlandske markeder, bare skal kunne foretas av ett eller flere salgsselskaper med begrenset ansvar (sentralisert salg)."
    },
    {
        "tag": "p",
        "class": "avsnitt",
        "html": "I forskriften kan det fastsettes nærmere bestemmelser om kvotedeling.",
        "text": "I forskriften kan det fastsettes nærmere bestemmelser om kvotedeling."
    },
    {
        "tag": "p",
        "class": "avsnitt",
        "html": "Sentralisert salg kan som hovedregel bare finne sted når forhold på det aktuelle eksportmarked gjør dette berettiget.",
        "text": "Sentralisert salg kan som hovedregel bare finne sted når forhold på det aktuelle eksportmarked gjør dette berettiget."
    },
    {
        "tag": "p",
        "class": "avsnitt",
        "html": "Departementet kan i særlige tilfelle dispensere fra vedtak som er gjort etter første ledd når berørte organisasjoner har hatt anledning til å uttale seg.",
        "text": "Departementet kan i særlige tilfelle dispensere fra vedtak som er gjort etter første ledd når berørte organisasjoner har hatt anledning til å uttale seg."
    },
    null,
    {
        "tag": "span",
        "class": "paragrafValue",
        "html": "§ 5.",
        "text": "§ 5."
    },
    {
        "tag": "span",
        "class": "paragrafTittel",
        "html": "<em class=\" \">Salgsvilkår og minsteeksportpriser</em>",
        "text": "Salgsvilkår og minsteeksportpriser"
    },
    {
        "tag": "p",
        "class": "avsnitt",
        "html": "Departementet kan ved forskrift bestemme at salg til utlandet av fisk og fiskevarer bare kan finne sted på nærmere bestemte salgsvilkår. Ved slik forskrift kan det også fastsettes minsteeksportpriser når dette skjer av hensyn til internasjonale avtaler.",
        "text": "Departementet kan ved forskrift bestemme at salg til utlandet av fisk og fiskevarer bare kan finne sted på nærmere bestemte salgsvilkår. Ved slik forskrift kan det også fastsettes minsteeksportpriser når dette skjer av hensyn til internasjonale avtaler."
    },
    null,
    {
        "tag": "span",
        "class": "paragrafValue",
        "html": "§ 6.",
        "text": "§ 6."
    },
    {
        "tag": "span",
        "class": "paragrafTittel",
        "html": "<em class=\" \">Avgift</em>",
        "text": "Avgift"
    },
    {
        "tag": "p",
        "class": "avsnitt",
        "html": "Departementet kan fastsette forskrift om at det skal svares:",
        "text": "Departementet kan fastsette forskrift om at det skal svares:"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">a)\t</td><td class=\" morTableVerticalAlignTop morTableAlignLeft\">en årlig avgift til Eksportutvalget som betales av den enkelte eksportør.</td></tr>",
        "text": "a)\ten årlig avgift til Eksportutvalget som betales av den enkelte eksportør."
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">b)\t</td><td class=\" morTableVerticalAlignTop morTableAlignLeft\">en avgift beregnet av fob-verdien ved eksport av varer som omfattes av loven her.</td></tr>",
        "text": "b)\ten avgift beregnet av fob-verdien ved eksport av varer som omfattes av loven her."
    },
    {
        "tag": "p",
        "class": "avsnitt",
        "html": "Avgiftens størrelse fastsettes av departementet. Avgift som oppkreves etter første ledds bokstav b) kan inndrives ved utpanting.",
        "text": "Avgiftens størrelse fastsettes av departementet. Avgift som oppkreves etter første ledds bokstav b) kan inndrives ved utpanting."
    },
    {
        "tag": "p",
        "class": "avsnitt",
        "html": "Avgift som innbetales i medhold av paragrafen her kan bl.a. nyttes til:",
        "text": "Avgift som innbetales i medhold av paragrafen her kan bl.a. nyttes til:"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">-\t</td><td class=\" morTableVerticalAlignTop morTableAlignLeft\">administrative kostnader ved drift av Eksportutvalget</td></tr>",
        "text": "-\tadministrative kostnader ved drift av Eksportutvalget"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">-\t</td><td class=\" morTableVerticalAlignTop morTableAlignLeft\">kontroll etter § 7 i loven her</td></tr>",
        "text": "-\tkontroll etter § 7 i loven her"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">-\t</td><td class=\" morTableVerticalAlignTop morTableAlignLeft\">informasjon til næringen</td></tr>",
        "text": "-\tinformasjon til næringen"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">-\t</td><td class=\" morTableVerticalAlignTop morTableAlignLeft\">markedstiltak</td></tr>",
        "text": "-\tmarkedstiltak"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">-\t</td><td class=\" morTableVerticalAlignTop morTableAlignLeft\">annet eksportfremmende arbeid</td></tr>",
        "text": "-\tannet eksportfremmende arbeid"
    },
    {
        "tag": "p",
        "class": "avsnitt",
        "html": "Departementet gir nærmere bestemmelser om oppkreving og anvendelse av innkomne avgiftsmidler. Departementet kan bestemme at en bestemt del av midlene skal gis som tilskudd til driften av en interesseorganisasjon for produsenter og eksportører.",
        "text": "Departementet gir nærmere bestemmelser om oppkreving og anvendelse av innkomne avgiftsmidler. Departementet kan bestemme at en bestemt del av midlene skal gis som tilskudd til driften av en interesseorganisasjon for produsenter og eksportører."
    },
    null,
    {
        "tag": "span",
        "class": "paragrafValue",
        "html": "§ 7.",
        "text": "§ 7."
    },
    {
        "tag": "span",
        "class": "paragrafTittel",
        "html": "<em class=\" \">Kontroll med eksporten</em>",
        "text": "Kontroll med eksporten"
    },
    {
        "tag": "p",
        "class": "avsnitt",
        "html": "Departementet kan gi forskrifter om kontroll med at eksporten av fisk og fiskevarer skjer i samsvar med bestemmelser fastsatt i eller i medhold av denne lov.",
        "text": "Departementet kan gi forskrifter om kontroll med at eksporten av fisk og fiskevarer skjer i samsvar med bestemmelser fastsatt i eller i medhold av denne lov."
    },
    null,
    {
        "tag": "span",
        "class": "paragrafValue",
        "html": "§ 8.",
        "text": "§ 8."
    },
    {
        "tag": "span",
        "class": "paragrafTittel",
        "html": "<em class=\" \">Opplysningsplikt</em>",
        "text": "Opplysningsplikt"
    },
    {
        "tag": "p",
        "class": "avsnitt",
        "html": "Den som driver virksomhet eller akter å drive virksomhet som faller inn under loven, plikter å gi de opplysninger om virksomheten som er nødvendig for forvaltningens saksbehandling etter loven. Kongen kan ved forskrift gi nærmere bestemmelser om utstrekningen og gjennomføringen av opplysningsplikten.",
        "text": "Den som driver virksomhet eller akter å drive virksomhet som faller inn under loven, plikter å gi de opplysninger om virksomheten som er nødvendig for forvaltningens saksbehandling etter loven. Kongen kan ved forskrift gi nærmere bestemmelser om utstrekningen og gjennomføringen av opplysningsplikten."
    },
    null,
    {
        "tag": "span",
        "class": "paragrafValue",
        "html": "§ 9.",
        "text": "§ 9."
    },
    {
        "tag": "span",
        "class": "paragrafTittel",
        "html": "<em class=\" \">Straffansvar</em>",
        "text": "Straffansvar"
    },
    {
        "tag": "p",
        "class": "avsnitt",
        "html": "Den som forsettlig eller uaktsomt overtrer bestemmelser gitt i eller i medhold av loven, straffes med bøter. På samme måte straffes medvirkning og forsøk.",
        "text": "Den som forsettlig eller uaktsomt overtrer bestemmelser gitt i eller i medhold av loven, straffes med bøter. På samme måte straffes medvirkning og forsøk."
    },
    {
        "tag": "p",
        "class": "avsnitt",
        "html": "Er overtredelsen foretatt av noen som har handlet på vegne av et selskap eller en annen sammenslutning eller en stiftelse, kan bøtestraff ilegges virksomheten som sådan. Ved utmålingen av straff etter dette ledd skal det særlig legges vekt på om overtredelsen er foretatt for å fremme virksomhetens interesser og om virksomheten har hatt fordel av overtredelsen.",
        "text": "Er overtredelsen foretatt av noen som har handlet på vegne av et selskap eller en annen sammenslutning eller en stiftelse, kan bøtestraff ilegges virksomheten som sådan. Ved utmålingen av straff etter dette ledd skal det særlig legges vekt på om overtredelsen er foretatt for å fremme virksomhetens interesser og om virksomheten har hatt fordel av overtredelsen."
    },
    null,
    {
        "tag": "span",
        "class": "paragrafValue",
        "html": "§ 10.",
        "text": "§ 10."
    },
    {
        "tag": "span",
        "class": "paragrafTittel",
        "html": "<em class=\" \">Ikrafttredelse</em>",
        "text": "Ikrafttredelse"
    },
    {
        "tag": "p",
        "class": "avsnitt",
        "html": "Denne lov trer i kraft fra den dato Kongen bestemmer.",
        "text": "Denne lov trer i kraft fra den dato Kongen bestemmer."
    },
    {
        "tag": "p",
        "class": "avsnitt",
        "html": "Samtidig oppheves lov av 30. juni 1955 om regulering av og kontroll med produksjon, omsetning og utførsel av fisk og fiskevarer. Bestemmelser gitt med hjemmel i nevnte lov eller med hjemmel i mellombels <a data-id=\"lov/1946-12-13-30\" class=\" reference\" href=\"/lov/1946-12-13-30\">lov av 13. desember 1946 nr. 30</a> utførsleforbod gjelder fortsatt, så langt de ikke strider mot bestemmelser i denne lov, inntil de blir opphevet eller avløst ved bestemmelser truffet i medhold av denne lov.",
        "text": "Samtidig oppheves lov av 30. juni 1955 om regulering av og kontroll med produksjon, omsetning og utførsel av fisk og fiskevarer. Bestemmelser gitt med hjemmel i nevnte lov eller med hjemmel i mellombels lov av 13. desember 1946 nr. 30 utførsleforbod gjelder fortsatt, så langt de ikke strider mot bestemmelser i denne lov, inntil de blir opphevet eller avløst ved bestemmelser truffet i medhold av denne lov."
    },
    {
        "tag": "p",
        "class": "avsnitt",
        "html": "<a data-id=\"lov/1958-03-14-2\" class=\" reference\" href=\"/lov/1958-03-14-2\">Lov av 14. mars 1958 nr. 2</a> om avgift på tørrfisk til fordel for fellesreklame og fellespropaganda for tørrfisknæringen oppheves fra den tid Kongen bestemmer.",
        "text": "Lov av 14. mars 1958 nr. 2 om avgift på tørrfisk til fordel for fellesreklame og fellespropaganda for tørrfisknæringen oppheves fra den tid Kongen bestemmer."
    }
]