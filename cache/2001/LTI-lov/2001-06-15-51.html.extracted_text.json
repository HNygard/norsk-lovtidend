[
    {
        "tag": "p",
        "class": "marg",
        "html": "<a data-id=\"forarbeid/otprp-92-200001\" class=\" reference\" href=\"/forarbeid/otprp-92-200001\">Ot.prp.nr.92 (2000–2001)</a>, <a data-id=\"forarbeid/inns-o-116-200001\" class=\" reference\" href=\"/forarbeid/inns-o-116-200001\">Innst.O.nr.116 (2000–2001)</a> og <a data-id=\"forarbeid/besl-o-135-200001\" class=\" reference\" href=\"/forarbeid/besl-o-135-200001\">Besl.O.nr.135 (2000–2001)</a>. Odels- og lagtingsvedtak hhv. 7. og 12. juni 2001. Fremmet av Fiskeridepartementet.",
        "text": "Ot.prp.nr.92 (2000–2001), Innst.O.nr.116 (2000–2001) og Besl.O.nr.135 (2000–2001). Odels- og lagtingsvedtak hhv. 7. og 12. juni 2001. Fremmet av Fiskeridepartementet."
    },
    {
        "tag": "h2",
        "class": "",
        "html": "I",
        "text": "I"
    },
    {
        "tag": "p",
        "class": "avsnitt",
        "html": "I <a data-id=\"lov/1983-06-03-40\" class=\" reference\" href=\"/lov/1983-06-03-40\">lov 3. juni 1983 nr. 40</a> om saltvannsfiske m.v. gjøres følgende endringer:",
        "text": "I lov 3. juni 1983 nr. 40 om saltvannsfiske m.v. gjøres følgende endringer:"
    },
    {
        "tag": "p",
        "class": "marg",
        "html": "<a data-id=\"lov/1983-06-03-40/§1\" class=\" reference\" href=\"/lov/1983-06-03-40/%C2%A71\">§ 1</a> første ledd skal lyde:",
        "text": "§ 1 første ledd skal lyde:"
    },
    {
        "tag": "p",
        "class": "avsnitt",
        "html": "For norske statsborgere og personer bosatt i Norge får denne lov anvendelse:",
        "text": "For norske statsborgere og personer bosatt i Norge får denne lov anvendelse:"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">a)\t</td><td class=\" morTableVerticalAlignTop morTableAlignLeft\">i farvann under norsk jurisdiksjon,</td></tr>",
        "text": "a)\ti farvann under norsk jurisdiksjon,"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">b)\t</td><td class=\" morTableVerticalAlignTop morTableAlignLeft\">i farvann utenfor noen stats fiskerijurisdiksjon på norsk fartøy som driver fiske eller fangst, eller som mottar eller transporterer fisk,</td></tr>",
        "text": "b)\ti farvann utenfor noen stats fiskerijurisdiksjon på norsk fartøy som driver fiske eller fangst, eller som mottar eller transporterer fisk,"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">c)\t</td><td class=\" morTableVerticalAlignTop morTableAlignLeft\">i farvann under fremmed stats fiskerijurisdiksjon dersom det fiskes eller drives fangst med norsk fartøy, men bare for så vidt gjelder kapitlene II, III, X og <a data-id=\"lov/1983-06-03-40/§24\" class=\" reference\" href=\"/lov/1983-06-03-40/%C2%A724\">§ 24</a>. Kongen kan bestemme at også andre deler av loven skal gjelde for norske fartøy i slike farvann,</td></tr>",
        "text": "c)\ti farvann under fremmed stats fiskerijurisdiksjon dersom det fiskes eller drives fangst med norsk fartøy, men bare for så vidt gjelder kapitlene II, III, X og § 24. Kongen kan bestemme at også andre deler av loven skal gjelde for norske fartøy i slike farvann,"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">d)\t</td><td class=\" morTableVerticalAlignTop morTableAlignLeft\">på det norske fastland i forbindelse med omlasting, landing, transport, oppbevaring og ved kontroll av omsetning av fisk som nevnt i <a data-id=\"lov/1983-06-03-40/§2\" class=\" reference\" href=\"/lov/1983-06-03-40/%C2%A72\">§ 2</a> første ledd.</td></tr>",
        "text": "d)\tpå det norske fastland i forbindelse med omlasting, landing, transport, oppbevaring og ved kontroll av omsetning av fisk som nevnt i § 2 første ledd."
    },
    {
        "tag": "p",
        "class": "marg",
        "html": "<a data-id=\"lov/1983-06-03-40/§1\" class=\" reference\" href=\"/lov/1983-06-03-40/%C2%A71\">§ 1</a> fjerde ledd skal lyde:",
        "text": "§ 1 fjerde ledd skal lyde:"
    },
    {
        "tag": "p",
        "class": "avsnitt",
        "html": "For andre enn de som går inn under de foregående ledd, får kapitlene V, VI, VIII, IX og X anvendelse i farvann som nevnt i første ledd bokstav a. Forskrifter fastsatt etter <a data-id=\"lov/1983-06-03-40/kapii\" class=\" reference\" href=\"/lov/1983-06-03-40/kapii\">kapittel II</a> får anvendelse i disse farvann for de som er nevnt i foregående punktum når det er uttrykkelig bestemt. For andre enn de som går inn under de foregående ledd, får kapitlene IX og X og forskrifter fastsatt etter <a data-id=\"lov/1983-06-03-40/kapii\" class=\" reference\" href=\"/lov/1983-06-03-40/kapii\">kapittel II</a> dessuten anvendelse i farvann som nevnt i første ledd bokstav b i den utstrekning dette følger av overenskomst med fremmed stat, eller det drives fiske eller fangst med statsløst fartøy. I forskrift fastsatt etter <a data-id=\"lov/1983-06-03-40/kapii\" class=\" reference\" href=\"/lov/1983-06-03-40/kapii\">kapittel II</a> kan også bestemmes at <a data-id=\"lov/1983-06-03-40/§11\" class=\" reference\" href=\"/lov/1983-06-03-40/%C2%A711\">§ 11</a> skal få tilsvarende anvendelse.",
        "text": "For andre enn de som går inn under de foregående ledd, får kapitlene V, VI, VIII, IX og X anvendelse i farvann som nevnt i første ledd bokstav a. Forskrifter fastsatt etter kapittel II får anvendelse i disse farvann for de som er nevnt i foregående punktum når det er uttrykkelig bestemt. For andre enn de som går inn under de foregående ledd, får kapitlene IX og X og forskrifter fastsatt etter kapittel II dessuten anvendelse i farvann som nevnt i første ledd bokstav b i den utstrekning dette følger av overenskomst med fremmed stat, eller det drives fiske eller fangst med statsløst fartøy. I forskrift fastsatt etter kapittel II kan også bestemmes at § 11 skal få tilsvarende anvendelse."
    },
    {
        "tag": "p",
        "class": "marg",
        "html": "<a data-id=\"lov/1983-06-03-40/§2\" class=\" reference\" href=\"/lov/1983-06-03-40/%C2%A72\">§ 2</a> første ledd skal lyde:",
        "text": "§ 2 første ledd skal lyde:"
    },
    {
        "tag": "p",
        "class": "avsnitt",
        "html": "Denne lov gjelder for fiske i sjøen med unntak av fiske etter anadrome laksefisk. Med fisk forstås her også pigghuder og skall- og bløtdyr (krepsdyr og skjell). Loven gjelder også omlasting, landing, transport, oppbevaring og ved kontroll av omsetning av fisk.",
        "text": "Denne lov gjelder for fiske i sjøen med unntak av fiske etter anadrome laksefisk. Med fisk forstås her også pigghuder og skall- og bløtdyr (krepsdyr og skjell). Loven gjelder også omlasting, landing, transport, oppbevaring og ved kontroll av omsetning av fisk."
    },
    {
        "tag": "p",
        "class": "marg",
        "html": "<a data-id=\"lov/1983-06-03-40/§4\" class=\" reference\" href=\"/lov/1983-06-03-40/%C2%A74\">§ 4</a> første ledd ny bokstav t) skal lyde:",
        "text": "§ 4 første ledd ny bokstav t) skal lyde:"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">t)\t</td><td class=\" morTableVerticalAlignTop morTableAlignLeft\">faktorer for beregning av rund vekt fisk som landes, produseres, oppbevares eller transporteres.</td></tr>",
        "text": "t)\tfaktorer for beregning av rund vekt fisk som landes, produseres, oppbevares eller transporteres."
    },
    {
        "tag": "p",
        "class": "marg",
        "html": "<a data-id=\"lov/1983-06-03-40/§9\" class=\" reference\" href=\"/lov/1983-06-03-40/%C2%A79\">§ 9</a> første ledd første punktum skal lyde:",
        "text": "§ 9 første ledd første punktum skal lyde:"
    },
    {
        "tag": "p",
        "class": "avsnitt",
        "html": "Departementet kan ved forskrift pålegge eier eller bruker av fiske- og fangstfartøy å gi oppgave til fiskeriadministrasjonen og salgsorganisasjonene over fangstkvantum, størrelsessammensetning, fiskeslag, fangsttid, fangstområde, fiskeredskap, fangstens verdi, og oppgi avgang fra fangstfeltet, ankomst havn, til hvem og til hvilken anvendelse fangsten skal leveres og regnskap for fartøyets drift.",
        "text": "Departementet kan ved forskrift pålegge eier eller bruker av fiske- og fangstfartøy å gi oppgave til fiskeriadministrasjonen og salgsorganisasjonene over fangstkvantum, størrelsessammensetning, fiskeslag, fangsttid, fangstområde, fiskeredskap, fangstens verdi, og oppgi avgang fra fangstfeltet, ankomst havn, til hvem og til hvilken anvendelse fangsten skal leveres og regnskap for fartøyets drift."
    },
    {
        "tag": "p",
        "class": "marg",
        "html": "<a data-id=\"lov/1983-06-03-40/§9a\" class=\" reference\" href=\"/lov/1983-06-03-40/%C2%A79a\">§ 9 a</a> skal lyde:",
        "text": "§ 9 a skal lyde:"
    },
    {
        "tag": "p",
        "class": "avsnitt",
        "html": "Departementet kan ved forskrift pålegge enhver som mottar, oppbevarer eller omsetter fangst fra norsk eller utenlandsk fartøy å gi oppgaver og opplysninger om fangstuttak til fiskeriadministrasjonen og til vedkommende salgsorganisasjon. Det samme gjelder når fangst overføres fra fiskefartøyet til annet fartøy. Departementet kan ved forskrift pålegge enhver som oppbevarer eller omsetter slik fangst",
        "text": "Departementet kan ved forskrift pålegge enhver som mottar, oppbevarer eller omsetter fangst fra norsk eller utenlandsk fartøy å gi oppgaver og opplysninger om fangstuttak til fiskeriadministrasjonen og til vedkommende salgsorganisasjon. Det samme gjelder når fangst overføres fra fiskefartøyet til annet fartøy. Departementet kan ved forskrift pålegge enhver som oppbevarer eller omsetter slik fangst"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">a)\t</td><td class=\" morTableVerticalAlignTop morTableAlignLeft\">å ha utstyr for kontroll av fangstmengden,</td></tr>",
        "text": "a)\tå ha utstyr for kontroll av fangstmengden,"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">b)\t</td><td class=\" morTableVerticalAlignTop morTableAlignLeft\">å stue fangst på bestemt måte, og</td></tr>",
        "text": "b)\tå stue fangst på bestemt måte, og"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">c)\t</td><td class=\" morTableVerticalAlignTop morTableAlignLeft\">å ha tegninger og beskrivelse av oppbevaringsrom og binger, samt dokument med oversikt over hvordan fangst er stuet.</td></tr>",
        "text": "c)\tå ha tegninger og beskrivelse av oppbevaringsrom og binger, samt dokument med oversikt over hvordan fangst er stuet."
    },
    {
        "tag": "p",
        "class": "marg",
        "html": "Departementet kan ved forskrift bestemme at enhver som mottar slik fangst skal gi fiskeriadministrasjonen eller vedkommende salgsorganisasjon forhåndsvarsling om fiskefartøys anløp.",
        "text": "Departementet kan ved forskrift bestemme at enhver som mottar slik fangst skal gi fiskeriadministrasjonen eller vedkommende salgsorganisasjon forhåndsvarsling om fiskefartøys anløp."
    },
    {
        "tag": "p",
        "class": "marg",
        "html": "<a data-id=\"lov/1983-06-03-40/§11\" class=\" reference\" href=\"/lov/1983-06-03-40/%C2%A711\">§ 11</a> tredje ledd skal lyde:",
        "text": "§ 11 tredje ledd skal lyde:"
    },
    {
        "tag": "p",
        "class": "avsnitt",
        "html": "Blir død eller døende fisk fanget i strid med bestemmelser i denne lov eller bestemmelser gitt i medhold av denne lov, ilandført frivillig eller etter påbud, tilfaller fangsten eller dens verdi vedkommende salgsorganisasjon. Det samme gjelder dersom fisk blir levert i strid med bestemmelser gitt i eller i medhold av denne lov. Vedtak om inndragning treffes av Fiskeridirektoratet. Departementet kan gi forskrift om at salgsorganisasjonen kan gi vederlag for omkostningene når det er åpenbart at fangsten ikke var tilsiktet. <a data-id=\"lov/1983-06-03-40/§7\" class=\" reference\" href=\"/lov/1983-06-03-40/%C2%A77\">§ 7</a> fjerde ledd får tilsvarende anvendelse. Departementet kan for det enkelte fiskeri ved forskrift bestemme at den fangst eller fangstverdi som tilfaller salgsorganisasjonen, skal reduseres.",
        "text": "Blir død eller døende fisk fanget i strid med bestemmelser i denne lov eller bestemmelser gitt i medhold av denne lov, ilandført frivillig eller etter påbud, tilfaller fangsten eller dens verdi vedkommende salgsorganisasjon. Det samme gjelder dersom fisk blir levert i strid med bestemmelser gitt i eller i medhold av denne lov. Vedtak om inndragning treffes av Fiskeridirektoratet. Departementet kan gi forskrift om at salgsorganisasjonen kan gi vederlag for omkostningene når det er åpenbart at fangsten ikke var tilsiktet. § 7 fjerde ledd får tilsvarende anvendelse. Departementet kan for det enkelte fiskeri ved forskrift bestemme at den fangst eller fangstverdi som tilfaller salgsorganisasjonen, skal reduseres."
    },
    {
        "tag": "p",
        "class": "marg",
        "html": "<a data-id=\"lov/1983-06-03-40/§45\" class=\" reference\" href=\"/lov/1983-06-03-40/%C2%A745\">§ 45</a> første til fjerde ledd skal lyde:",
        "text": "§ 45 første til fjerde ledd skal lyde:"
    },
    {
        "tag": "p",
        "class": "avsnitt",
        "html": "Fiskeridirektoratet skal føre kontroll med at bestemmelsene i <a data-id=\"lov/1976-12-17-91\" class=\" reference\" href=\"/lov/1976-12-17-91\">loven her og i lov 17. desember 1976 nr. 91</a> om Norges økonomiske sone <a data-id=\"lov/1976-12-17-91/§3\" class=\" reference\" href=\"/lov/1976-12-17-91/%C2%A73\">§ 3</a>, <a data-id=\"lov/1976-12-17-91/§4\" class=\" reference\" href=\"/lov/1976-12-17-91/%C2%A74\">§ 4</a> og <a data-id=\"lov/1976-12-17-91/§7\" class=\" reference\" href=\"/lov/1976-12-17-91/%C2%A77\">§ 7</a> bokstav b, <a data-id=\"lov/1966-06-17-19\" class=\" reference\" href=\"/lov/1966-06-17-19\">lov 17. juni 1966 nr. 19</a> om Norges fiskerigrense og om forbud mot at utlendinger driver fiske m.v. innenfor fiskerigrensen, <a data-id=\"lov/1951-12-14-3\" class=\" reference\" href=\"/lov/1951-12-14-3\">lov 14. desember 1951 nr. 3</a> om omsetning av råfisk og <a data-id=\"lov/1994-06-24-34\" class=\" reference\" href=\"/lov/1994-06-24-34\">lov 24. juni 1994 nr. 34</a> om registrering som kjøper i første hånd av råfisk m.v., samt forskrifter gitt i medhold av disse lovene, blir overholdt.",
        "text": "Fiskeridirektoratet skal føre kontroll med at bestemmelsene i loven her og i lov 17. desember 1976 nr. 91 om Norges økonomiske sone § 3, § 4 og § 7 bokstav b, lov 17. juni 1966 nr. 19 om Norges fiskerigrense og om forbud mot at utlendinger driver fiske m.v. innenfor fiskerigrensen, lov 14. desember 1951 nr. 3 om omsetning av råfisk og lov 24. juni 1994 nr. 34 om registrering som kjøper i første hånd av råfisk m.v., samt forskrifter gitt i medhold av disse lovene, blir overholdt."
    },
    {
        "tag": "p",
        "class": "avsnitt",
        "html": "Fiskeridirektoratet skal under sin kontrollvirksomhet gis uhindret adgang til fartøy og rederikontor, samt hos enhver som i ervervsøyemed er i besittelse av fisk beregnet på oppbevaring, transport eller omsetning og hos de som er i besittelse av dokumenter vedrørende slik fisk.",
        "text": "Fiskeridirektoratet skal under sin kontrollvirksomhet gis uhindret adgang til fartøy og rederikontor, samt hos enhver som i ervervsøyemed er i besittelse av fisk beregnet på oppbevaring, transport eller omsetning og hos de som er i besittelse av dokumenter vedrørende slik fisk."
    },
    {
        "tag": "p",
        "class": "avsnitt",
        "html": "Fiskeridirektoratet skal, hos enhver som omfattes av annet ledd, gis uhindret adgang til å kontrollere regnskap og andre relevante  dokumenter og opplysninger uansett hvordan disse oppbevares, og skal gis uhindret adgang til relevante gjenstander. Ansvarshavende eller dennes representant skal gi Fiskeridirektoratet nødvendig bistand og opplysninger, legge fram relevante gjenstander og dokumenter m.m., bekrefte kopier, datautskrifter, lagerlister m.m., og tillate merknader i fangstdagbok, mottaksjournal og lignende. Ansvarshavende eller dennes representant skal undertegne den rapporten inspektøren setter opp, men kan påføre rapporten de merknader som finnes nødvendig.",
        "text": "Fiskeridirektoratet skal, hos enhver som omfattes av annet ledd, gis uhindret adgang til å kontrollere regnskap og andre relevante  dokumenter og opplysninger uansett hvordan disse oppbevares, og skal gis uhindret adgang til relevante gjenstander. Ansvarshavende eller dennes representant skal gi Fiskeridirektoratet nødvendig bistand og opplysninger, legge fram relevante gjenstander og dokumenter m.m., bekrefte kopier, datautskrifter, lagerlister m.m., og tillate merknader i fangstdagbok, mottaksjournal og lignende. Ansvarshavende eller dennes representant skal undertegne den rapporten inspektøren setter opp, men kan påføre rapporten de merknader som finnes nødvendig."
    },
    {
        "tag": "p",
        "class": "avsnitt",
        "html": "Fiskeridirektoratet kan stanse og undersøke fartøy og steder som nevnt i annet ledd. Ansvarshavende for fartøy kan pålegges å stanse fiske og fangst og å trekke trål og annen fiskeredskap. Fiskeridirektoratet kan under sin kontrollvirksomhet trekke redskap og forankring til slike. Fiskeridirektoratet kan plombere redskap, lasterom og andre oppbevaringsrom for fisk og fiskeprodukter og oppbevaringssteder for dokumenter, relevante opplysninger og gjenstander. Fiskeridirektoratet kan om nødvendig kreve hjelp av politiet for å få utført kontrollen.",
        "text": "Fiskeridirektoratet kan stanse og undersøke fartøy og steder som nevnt i annet ledd. Ansvarshavende for fartøy kan pålegges å stanse fiske og fangst og å trekke trål og annen fiskeredskap. Fiskeridirektoratet kan under sin kontrollvirksomhet trekke redskap og forankring til slike. Fiskeridirektoratet kan plombere redskap, lasterom og andre oppbevaringsrom for fisk og fiskeprodukter og oppbevaringssteder for dokumenter, relevante opplysninger og gjenstander. Fiskeridirektoratet kan om nødvendig kreve hjelp av politiet for å få utført kontrollen."
    },
    {
        "tag": "p",
        "class": "marg",
        "html": "Nåværende tredje til sjette ledd blir femte til åttende ledd.",
        "text": "Nåværende tredje til sjette ledd blir femte til åttende ledd."
    },
    {
        "tag": "p",
        "class": "marg",
        "html": "<a data-id=\"lov/1983-06-03-40/§45a\" class=\" reference\" href=\"/lov/1983-06-03-40/%C2%A745a\">§ 45 a</a> skal lyde:",
        "text": "§ 45 a skal lyde:"
    },
    {
        "tag": "p",
        "class": "avsnitt",
        "html": "Salgsorganisasjon som har vedtekter godkjent i medhold av <a data-id=\"lov/1951-12-14-3\" class=\" reference\" href=\"/lov/1951-12-14-3\">lov 14. desember 1951 nr. 3</a> om omsetning av råfisk, skal utføre kontroll med at loven her og forskrifter fastsatt i medhold av loven blir overholdt. Kontrollen etter foregående punktum skal være begrenset til opplysninger som naturlig følger av salgsorganisasjonens virksomhet etter <a data-id=\"lov/1951-12-14-3\" class=\" reference\" href=\"/lov/1951-12-14-3\">lov 14. desember 1951 nr. 3</a> om omsetning av råfisk, særlig kontroll med at fangstuttak og landet fangst er i samsvar med bestemmelser fastsatt i medhold av §§ 4, 5, 5 a, 6 og 11 i loven her.",
        "text": "Salgsorganisasjon som har vedtekter godkjent i medhold av lov 14. desember 1951 nr. 3 om omsetning av råfisk, skal utføre kontroll med at loven her og forskrifter fastsatt i medhold av loven blir overholdt. Kontrollen etter foregående punktum skal være begrenset til opplysninger som naturlig følger av salgsorganisasjonens virksomhet etter lov 14. desember 1951 nr. 3 om omsetning av råfisk, særlig kontroll med at fangstuttak og landet fangst er i samsvar med bestemmelser fastsatt i medhold av §§ 4, 5, 5 a, 6 og 11 i loven her."
    },
    {
        "tag": "p",
        "class": "avsnitt",
        "html": "Departementet kan gi forskrift om kontroll som utøves etter første ledd og om rapporterings- og kontrollrutiner.",
        "text": "Departementet kan gi forskrift om kontroll som utøves etter første ledd og om rapporterings- og kontrollrutiner."
    },
    {
        "tag": "p",
        "class": "marg",
        "html": "<a data-id=\"lov/1983-06-03-40/§53\" class=\" reference\" href=\"/lov/1983-06-03-40/%C2%A753\">§ 53</a> første og annet ledd skal lyde:",
        "text": "§ 53 første og annet ledd skal lyde:"
    },
    {
        "tag": "p",
        "class": "avsnitt",
        "html": "Den som forsettlig eller uaktsomt overtrer bestemmelser gitt i eller i medhold av denne lov eller medvirker til det, straffes med bøter eller fengsel i inntil 6 måneder dersom forholdet ikke rammes av et strengere straffebud. Under særdeles skjerpende omstendigheter kan fengsel i inntil 2 år anvendes.",
        "text": "Den som forsettlig eller uaktsomt overtrer bestemmelser gitt i eller i medhold av denne lov eller medvirker til det, straffes med bøter eller fengsel i inntil 6 måneder dersom forholdet ikke rammes av et strengere straffebud. Under særdeles skjerpende omstendigheter kan fengsel i inntil 2 år anvendes."
    },
    {
        "tag": "p",
        "class": "avsnitt",
        "html": "Ved overtredelse foretatt av utenlandske fartøyer utenfor sjøterritoriet, får fengselsstraff ikke anvendelse. Det kan heller ikke ilegges subsidiær fengselsstraff for det tilfelle at ilagt bot ikke betales. Fengselsstraff kan likevel anvendes etter reglene i første ledd dersom dette følger av avtale med fremmed stat, eller fartøyet er statsløst.",
        "text": "Ved overtredelse foretatt av utenlandske fartøyer utenfor sjøterritoriet, får fengselsstraff ikke anvendelse. Det kan heller ikke ilegges subsidiær fengselsstraff for det tilfelle at ilagt bot ikke betales. Fengselsstraff kan likevel anvendes etter reglene i første ledd dersom dette følger av avtale med fremmed stat, eller fartøyet er statsløst."
    },
    {
        "tag": "h2",
        "class": "",
        "html": "II",
        "text": "II"
    },
    {
        "tag": "p",
        "class": "avsnitt",
        "html": "I <a data-id=\"lov/1951-12-14-3\" class=\" reference\" href=\"/lov/1951-12-14-3\">lov 14. desember 1951 nr. 3</a> om omsetning av råfisk gjøres følgende endringer:",
        "text": "I lov 14. desember 1951 nr. 3 om omsetning av råfisk gjøres følgende endringer:"
    },
    {
        "tag": "p",
        "class": "marg",
        "html": "<a data-id=\"lov/1951-12-14-3/§7\" class=\" reference\" href=\"/lov/1951-12-14-3/%C2%A77\">§ 7</a> første ledd skal lyde:",
        "text": "§ 7 første ledd skal lyde:"
    },
    {
        "tag": "p",
        "class": "avsnitt",
        "html": "Salgsorganisasjon som er godkjent i medhold av lovens § 2 skal føre kontroll med at bestemmelsene i denne lov og forskrifter gitt i medhold av loven, blir overholdt. Kontrollen omfatter også råfisk som blir landet, herunder overført fra fiskefartøyet til annet fartøy eller overført til oppdrett eller havbeite, uten at omsetning finner sted.",
        "text": "Salgsorganisasjon som er godkjent i medhold av lovens § 2 skal føre kontroll med at bestemmelsene i denne lov og forskrifter gitt i medhold av loven, blir overholdt. Kontrollen omfatter også råfisk som blir landet, herunder overført fra fiskefartøyet til annet fartøy eller overført til oppdrett eller havbeite, uten at omsetning finner sted."
    },
    {
        "tag": "p",
        "class": "marg",
        "html": "<a data-id=\"lov/1951-12-14-3/§9\" class=\" reference\" href=\"/lov/1951-12-14-3/%C2%A79\">§ 9</a> skal lyde:",
        "text": "§ 9 skal lyde:"
    },
    {
        "tag": "p",
        "class": "avsnitt",
        "html": "Den som forsettlig eller uaktsomt overtrer bestemmelser gitt i eller i medhold av denne lov eller medvirker til det, straffes med bøter. For overtredelse av bestemmelse gitt i medhold av <a data-id=\"lov/1951-12-14-3/§7\" class=\" reference\" href=\"/lov/1951-12-14-3/%C2%A77\">§ 7</a> annet ledd kan bøter eller fengsel i inntil 6 måneder anvendes, eller i inntil 2 år dersom det foreligger særdeles skjerpende omstendigheter, med mindre bestemmelsen selv fastsetter at fengselsstraff ikke kommer til anvendelse.",
        "text": "Den som forsettlig eller uaktsomt overtrer bestemmelser gitt i eller i medhold av denne lov eller medvirker til det, straffes med bøter. For overtredelse av bestemmelse gitt i medhold av § 7 annet ledd kan bøter eller fengsel i inntil 6 måneder anvendes, eller i inntil 2 år dersom det foreligger særdeles skjerpende omstendigheter, med mindre bestemmelsen selv fastsetter at fengselsstraff ikke kommer til anvendelse."
    },
    {
        "tag": "p",
        "class": "avsnitt",
        "html": "Overtredelse anses som forseelse. Forsøk straffes på samme måte som fullbyrdet overtredelse.",
        "text": "Overtredelse anses som forseelse. Forsøk straffes på samme måte som fullbyrdet overtredelse."
    },
    {
        "tag": "h2",
        "class": "",
        "html": "III",
        "text": "III"
    },
    {
        "tag": "p",
        "class": "avsnitt",
        "html": "Denne lov trer i kraft straks.",
        "text": "Denne lov trer i kraft straks."
    }
]