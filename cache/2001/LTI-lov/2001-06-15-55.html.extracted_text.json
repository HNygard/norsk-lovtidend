[
    {
        "tag": "p",
        "class": "marg",
        "html": "Ot.prp.nr.72 (2000–2001), Innst.O.nr.80 (2000–2001) og Besl.O.nr.93 (2000–2001). Odels- og lagtingsvedtak hhv. 21. og 29. mai 2001. Fremmet av Justis- og politidepartementet.",
        "text": "Ot.prp.nr.72 (2000–2001), Innst.O.nr.80 (2000–2001) og Besl.O.nr.93 (2000–2001). Odels- og lagtingsvedtak hhv. 21. og 29. mai 2001. Fremmet av Justis- og politidepartementet."
    },
    {
        "tag": "h2",
        "class": "",
        "html": "I",
        "text": "I"
    },
    {
        "tag": "p",
        "class": "avsnitt",
        "html": "I midlertidig lov 17. september 1999 nr. 73 om begrenset innsyn i overvåkingspolitiets arkiver og registre gjøres følgende endring:",
        "text": "I midlertidig lov 17. september 1999 nr. 73 om begrenset innsyn i overvåkingspolitiets arkiver og registre gjøres følgende endring:"
    },
    {
        "tag": "p",
        "class": "marg",
        "html": "§ 2 skal lyde:",
        "text": "§ 2 skal lyde:"
    },
    {
        "tag": "p",
        "class": "marg",
        "html": "<strong class=\" \">§ 2.</strong> <em class=\" \">Unntak fra innsynsretten  </em>",
        "text": "§ 2. Unntak fra innsynsretten"
    },
    {
        "tag": "p",
        "class": "avsnitt",
        "html": "Det skal ikke gis innsyn i et dokument eller en opplysning i et dokument når slikt innsyn kan skade forholdet til fremmed stat eller når sikkerhetsmessige eller personvernmessige hensyn tilsier at det gjøres unntak fra innsynsretten. Innsyn skal alltid nektes hvis slikt innsyn vil gi kjennskap til kilder eller navn på tjenestemenn i overvåkingspolitiet, navn på dommere i telefonkontrollsaker, kan skade forholdet til samarbeidende tjenester eller for øvrig gi kjennskap til overvåkingspolitiets lovlige metoder på en måte som kan hindre gjennomføringen av overvåkingstjenestens oppgaver. Behandlingsorganet skal innhente skriftlig samtykke fra vedkommende utenlandske samarbeidende tjeneste før det gis innsyn i et dokument eller en opplysning i et dokument som er gitt av denne.",
        "text": "Det skal ikke gis innsyn i et dokument eller en opplysning i et dokument når slikt innsyn kan skade forholdet til fremmed stat eller når sikkerhetsmessige eller personvernmessige hensyn tilsier at det gjøres unntak fra innsynsretten. Innsyn skal alltid nektes hvis slikt innsyn vil gi kjennskap til kilder eller navn på tjenestemenn i overvåkingspolitiet, navn på dommere i telefonkontrollsaker, kan skade forholdet til samarbeidende tjenester eller for øvrig gi kjennskap til overvåkingspolitiets lovlige metoder på en måte som kan hindre gjennomføringen av overvåkingstjenestens oppgaver. Behandlingsorganet skal innhente skriftlig samtykke fra vedkommende utenlandske samarbeidende tjeneste før det gis innsyn i et dokument eller en opplysning i et dokument som er gitt av denne."
    },
    {
        "tag": "p",
        "class": "avsnitt",
        "html": "Det skal gis delvis innsyn i et dokument hvis det kan gis på en slik måte at opplysninger av den ovennevnte art skjermes fra innsyn. Dette gjelder likevel ikke når den del det kan gis innsyn i, gir et åpenbart misvisende bilde av dokumentet eller registreringens innhold.",
        "text": "Det skal gis delvis innsyn i et dokument hvis det kan gis på en slik måte at opplysninger av den ovennevnte art skjermes fra innsyn. Dette gjelder likevel ikke når den del det kan gis innsyn i, gir et åpenbart misvisende bilde av dokumentet eller registreringens innhold."
    },
    {
        "tag": "h2",
        "class": "",
        "html": "II",
        "text": "II"
    },
    {
        "tag": "p",
        "class": "avsnitt",
        "html": "Loven gjelder fra den tid Kongen bestemmer.",
        "text": "Loven gjelder fra den tid Kongen bestemmer."
    }
]