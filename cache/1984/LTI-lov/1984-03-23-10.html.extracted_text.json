[
    {
        "tag": "p",
        "class": "marg",
        "html": "Ot.prp.nr.20 (1983–1984), Innst.O.nr.30 (1983–1984) og Besl.O.nr.39 (1983–1984). Odels- og Lagtingsvedtak hhv. 8. og 14. mars 1984. Fremmet av Finans- og tolldepartementet.",
        "text": "Ot.prp.nr.20 (1983–1984), Innst.O.nr.30 (1983–1984) og Besl.O.nr.39 (1983–1984). Odels- og Lagtingsvedtak hhv. 8. og 14. mars 1984. Fremmet av Finans- og tolldepartementet."
    },
    {
        "tag": "h2",
        "class": "",
        "html": "I",
        "text": "I"
    },
    {
        "tag": "p",
        "class": "avsnitt",
        "html": "I <a data-id=\"lov/1911-08-18-8\" class=\" reference\" href=\"/lov/1911-08-18-8\">lov av 18. august 1911 nr. 8</a> om skatt av formue og inntekt (skatteloven) skal følgende bestemmelser lyde: § 37 b nytt annet ledd:",
        "text": "I lov av 18. august 1911 nr. 8 om skatt av formue og inntekt (skatteloven) skal følgende bestemmelser lyde: § 37 b nytt annet ledd:"
    },
    {
        "tag": "p",
        "class": "avsnitt",
        "html": "Rein ansettes ut fra antall kalver under ett år og dyr på ett år eller mer i flokken til henholdsvis 15 og 30 pst. av den slaktepris som ble oppnådd i landsgjennomsnitt for dyr på ett år eller mer i året før inntektsåret.",
        "text": "Rein ansettes ut fra antall kalver under ett år og dyr på ett år eller mer i flokken til henholdsvis 15 og 30 pst. av den slaktepris som ble oppnådd i landsgjennomsnitt for dyr på ett år eller mer i året før inntektsåret."
    },
    {
        "tag": "p",
        "class": "avsnitt",
        "html": "<a data-id=\"lov/1911-08-18-8/§44\" class=\" reference\" href=\"/lov/1911-08-18-8/%C2%A744\">§ 44</a>, fjerde ledd nr. 3, første punktum:",
        "text": "§ 44, fjerde ledd nr. 3, første punktum:"
    },
    {
        "tag": "p",
        "class": "avsnitt",
        "html": "Kontingent til Norges Bondelag og Norsk Bonde- og Småbrukarlag for skattyter og ektefelle som driver eller bortforpakter jordbruk, og kontingent til Norske Reindriftsamers Landsforbund for skattyter og ektefelle som driver reindrift.",
        "text": "Kontingent til Norges Bondelag og Norsk Bonde- og Småbrukarlag for skattyter og ektefelle som driver eller bortforpakter jordbruk, og kontingent til Norske Reindriftsamers Landsforbund for skattyter og ektefelle som driver reindrift."
    },
    {
        "tag": "p",
        "class": "avsnitt",
        "html": "<a data-id=\"lov/1911-08-18-8/§46\" class=\" reference\" href=\"/lov/1911-08-18-8/%C2%A746\">§ 46</a> nytt annet ledd:",
        "text": "§ 46 nytt annet ledd:"
    },
    {
        "tag": "p",
        "class": "avsnitt",
        "html": "Inntekt av reindrift og bierverv knyttet til denne ansettes på følgende måte:",
        "text": "Inntekt av reindrift og bierverv knyttet til denne ansettes på følgende måte:"
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">1.\t</td><td class=\" morTableVerticalAlignTop morTableAlignLeft\">Når skattyteren har drevet næringen i tre hele år, ansettes inntekten til gjennomsnittet av de beløp årsinntektene utgjorde i det siste og de to foregående årene. Det foretas likevel ikke gjennomsnittsberegning for tredje og fjerde år dersom årsinntekten ligger mer enn 10 pst. under gjennomsnittsinntekten for vedkommende år. Når det før gjennomsnittsberegningen er startet opp, fremkommer et underskudd som overføres eller fremføres til fradrag i annen inntekt skattyteren har, skal årsinntekten ved gjennomsnittsberegning for senere år settes til kr 0.</td></tr>",
        "text": "1.\tNår skattyteren har drevet næringen i tre hele år, ansettes inntekten til gjennomsnittet av de beløp årsinntektene utgjorde i det siste og de to foregående årene. Det foretas likevel ikke gjennomsnittsberegning for tredje og fjerde år dersom årsinntekten ligger mer enn 10 pst. under gjennomsnittsinntekten for vedkommende år. Når det før gjennomsnittsberegningen er startet opp, fremkommer et underskudd som overføres eller fremføres til fradrag i annen inntekt skattyteren har, skal årsinntekten ved gjennomsnittsberegning for senere år settes til kr 0."
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">2.\t</td><td class=\" morTableVerticalAlignTop morTableAlignLeft\">Gjennomsnittsberegningen skjer før fradrag for gjeldsrenter. Tilvekst av dyr regnes ikke som inntekt. Dersom kostprisen ved kjøp og omsetningsverdien ved arv eller arveforskudd av livdyr overstiger den sum som er fastsatt for direkte utgiftsføring av avskrivbare driftsmidler, skal kostnadsfordeling skje over 3 år med like store årlige beløp.</td></tr>",
        "text": "2.\tGjennomsnittsberegningen skjer før fradrag for gjeldsrenter. Tilvekst av dyr regnes ikke som inntekt. Dersom kostprisen ved kjøp og omsetningsverdien ved arv eller arveforskudd av livdyr overstiger den sum som er fastsatt for direkte utgiftsføring av avskrivbare driftsmidler, skal kostnadsfordeling skje over 3 år med like store årlige beløp."
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">3.\t</td><td class=\" morTableVerticalAlignTop morTableAlignLeft\">Vedtak om endring av ligningen som treffes innen ligningen for det påfølgende år legges ut, skal det tas hensyn til ved gjennomsnittsberegningen. Senere endring henføres til det år endringen gjelder.</td></tr>",
        "text": "3.\tVedtak om endring av ligningen som treffes innen ligningen for det påfølgende år legges ut, skal det tas hensyn til ved gjennomsnittsberegningen. Senere endring henføres til det år endringen gjelder."
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">4.\t</td><td class=\" morTableVerticalAlignTop morTableAlignLeft\">Ved opphør eller avhendelse av virksomheten og dersom skattyteren går konkurs, avbrytes gjennomsnittsligningen. Gjennomsnittsligning foretas ikke for dette året. Gjennomsnittsligningen avbrytes likevel ikke når virksomheten innen utgangen av skattyterens dødsår overtas udelt av arving eller av gjenlevende ektefelle i uskifte, og vedkommende lignes under ett med avdøde og dennes dødsbo for dødsåret. Heller ikke avbrytes gjennomsnittsligningen når avdøde og skatteyterens dødsbo lignes under ett for dødsåret.</td></tr>",
        "text": "4.\tVed opphør eller avhendelse av virksomheten og dersom skattyteren går konkurs, avbrytes gjennomsnittsligningen. Gjennomsnittsligning foretas ikke for dette året. Gjennomsnittsligningen avbrytes likevel ikke når virksomheten innen utgangen av skattyterens dødsår overtas udelt av arving eller av gjenlevende ektefelle i uskifte, og vedkommende lignes under ett med avdøde og dennes dødsbo for dødsåret. Heller ikke avbrytes gjennomsnittsligningen når avdøde og skatteyterens dødsbo lignes under ett for dødsåret."
    },
    {
        "tag": "table",
        "class": "listeItem avsnitt",
        "html": "<tr><td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">5.\t</td><td class=\" morTableVerticalAlignTop morTableAlignLeft\">Dersom det ved avbrudd av gjennomsnittsligningen viser seg at gjennomsnittsinntekten i det siste eller nestsiste år avviker mer enn 10 pst. fra det beløp årsinntekten utgjorde, legges årsinntekten til grunn for inntektsansettelsen gjennom endring av ligningen for vedkommende inntektsår.</td></tr>",
        "text": "5.\tDersom det ved avbrudd av gjennomsnittsligningen viser seg at gjennomsnittsinntekten i det siste eller nestsiste år avviker mer enn 10 pst. fra det beløp årsinntekten utgjorde, legges årsinntekten til grunn for inntektsansettelsen gjennom endring av ligningen for vedkommende inntektsår."
    },
    {
        "tag": "h2",
        "class": "",
        "html": "II",
        "text": "II"
    },
    {
        "tag": "p",
        "class": "avsnitt",
        "html": "Endringene under I gjelder første gang ved ligningen for inntektsåret 1984. Gjennomsnittsligning av inntekt for reindrift og bierverv knyttet til denne foretas første gang ved ligningen for 1985 (gjennomsnittet av årsinntektene for 1983-85). Gjennomsnittsligning foretas likevel allerede ved ligningen for 1984 (årene 1982-84) dersom skattyteren krever det innen selvangivelsesfristens utløp.",
        "text": "Endringene under I gjelder første gang ved ligningen for inntektsåret 1984. Gjennomsnittsligning av inntekt for reindrift og bierverv knyttet til denne foretas første gang ved ligningen for 1985 (gjennomsnittet av årsinntektene for 1983-85). Gjennomsnittsligning foretas likevel allerede ved ligningen for 1984 (årene 1982-84) dersom skattyteren krever det innen selvangivelsesfristens utløp."
    },
    {
        "tag": "p",
        "class": "avsnitt",
        "html": "Uforklart økning i reinbeholdningen 1. januar 1985 eller tidligere skal ikke medføre endring av ligningen for vedkommende år.",
        "text": "Uforklart økning i reinbeholdningen 1. januar 1985 eller tidligere skal ikke medføre endring av ligningen for vedkommende år."
    },
    {
        "tag": "p",
        "class": "avsnitt",
        "html": "Skattyteren gis fradrag for statusverdien av reinflokken 1. januar 1984 etter hvert som dyr selges til slakt, går tapt eller uttas til privat bruk m.v. Likevel skal minst 20 pst. av statusverdien fradras årlig i årene 1984 til 1988.",
        "text": "Skattyteren gis fradrag for statusverdien av reinflokken 1. januar 1984 etter hvert som dyr selges til slakt, går tapt eller uttas til privat bruk m.v. Likevel skal minst 20 pst. av statusverdien fradras årlig i årene 1984 til 1988."
    }
]