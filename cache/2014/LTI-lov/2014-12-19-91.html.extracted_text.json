[
    {
        "tag": "p",
        "class": "marg",
        "html": "Prop.121 L (2013–2014), Innst.47 L (2014–2015), Lovvedtak 4 (2014–2015). Stortingets første og andre gangs behandling hhv. 20. og 25. november 2014. Fremmet av Kommunal- og moderniseringsdepartementet.",
        "text": "Prop.121 L (2013–2014), Innst.47 L (2014–2015), Lovvedtak 4 (2014–2015). Stortingets første og andre gangs behandling hhv. 20. og 25. november 2014. Fremmet av Kommunal- og moderniseringsdepartementet."
    },
    {
        "tag": "p",
        "class": "marg",
        "html": "Endringer i følgende lov:",
        "text": "Endringer i følgende lov:"
    },
    {
        "tag": "p",
        "class": "avsnitt",
        "html": "Lov 27. juni 2008 nr. 71 om planlegging og byggesaksbehandling (plan- og bygningsloven).",
        "text": "Lov 27. juni 2008 nr. 71 om planlegging og byggesaksbehandling (plan- og bygningsloven)."
    },
    {
        "tag": "h2",
        "class": "",
        "html": "I",
        "text": "I"
    },
    {
        "tag": "p",
        "class": "avsnitt",
        "html": "I lov 27. juni 2008 nr. 71 om planlegging og byggesaksbehandling gjøres følgende endringer:",
        "text": "I lov 27. juni 2008 nr. 71 om planlegging og byggesaksbehandling gjøres følgende endringer:"
    },
    {
        "tag": "p",
        "class": "marg",
        "html": "§ 1-8 femte ledd skal lyde:",
        "text": "§ 1-8 femte ledd skal lyde:"
    },
    {
        "tag": "p",
        "class": "avsnitt",
        "html": "For områder langs vassdrag som har betydning for natur-, kulturmiljø- og friluftsinteresser, skal kommunen i kommuneplanens arealdel etter § 11-11 nr. 5 vurdere å fastsette grense på inntil 100 meter der bestemte angitte tiltak mv. ikke skal være tillatt.",
        "text": "For områder langs vassdrag som har betydning for natur-, kulturmiljø- og friluftsinteresser, skal kommunen i kommuneplanens arealdel etter § 11-11 nr. 5 vurdere å fastsette grense på inntil 100 meter der bestemte angitte tiltak mv. ikke skal være tillatt."
    },
    {
        "tag": "p",
        "class": "marg",
        "html": "§ 3-1 første ledd bokstav g skal lyde:",
        "text": "§ 3-1 første ledd bokstav g skal lyde:"
    },
    {
        "tag": "table",
        "class": "avsnitt",
        "html": "<tr>\n<td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">g)</td>\n<td class=\" morTableVerticalAlignTop morTableAlignLeft\">ta klimahensyn, herunder gjennom løsninger for energiforsyning og areal og transport</td>\n</tr>",
        "text": "g)ta klimahensyn, herunder gjennom løsninger for energiforsyning og areal og transport"
    },
    {
        "tag": "p",
        "class": "marg",
        "html": "§ 3-6 andre ledd skal lyde:",
        "text": "§ 3-6 andre ledd skal lyde:"
    },
    {
        "tag": "p",
        "class": "avsnitt",
        "html": "Kongen kan ved forskrift fastsette nærmere hvilke oppgaver, områder og myndigheter dette gjelder, herunder at det til planer for større sammenhengende natur- og friluftsområder omkring byer og tettsteder kan fastsettes felles planbestemmelser om utøvelse av næringsvirksomhet og om ferdsel.",
        "text": "Kongen kan ved forskrift fastsette nærmere hvilke oppgaver, områder og myndigheter dette gjelder, herunder at det til planer for større sammenhengende natur- og friluftsområder omkring byer og tettsteder kan fastsettes felles planbestemmelser om utøvelse av næringsvirksomhet og om ferdsel."
    },
    {
        "tag": "p",
        "class": "marg",
        "html": "§ 4-1 skal lyde:",
        "text": "§ 4-1 skal lyde:"
    },
    {
        "tag": "div",
        "class": "paragraf",
        "html": "§ 4-1. <em class=\" \">Planprogram</em>",
        "text": "§ 4-1. Planprogram"
    },
    {
        "tag": "p",
        "class": "avsnitt",
        "html": "For alle regionale planer og kommuneplaner, og for reguleringsplaner som kan få vesentlige virkninger for miljø og samfunn, skal det som ledd i varsling av planoppstart utarbeides et planprogram som grunnlag for planarbeidet. Kongen kan ved forskrift gjøre unntak fra kravet om planprogram for reguleringsplaner.",
        "text": "For alle regionale planer og kommuneplaner, og for reguleringsplaner som kan få vesentlige virkninger for miljø og samfunn, skal det som ledd i varsling av planoppstart utarbeides et planprogram som grunnlag for planarbeidet. Kongen kan ved forskrift gjøre unntak fra kravet om planprogram for reguleringsplaner."
    },
    {
        "tag": "p",
        "class": "avsnitt",
        "html": "Planprogrammet skal gjøre rede for formålet med planarbeidet, planprosessen med frister og deltakere, opplegget for medvirkning, spesielt i forhold til grupper som antas å bli særlig berørt, hvilke alternativer som vil bli vurdert og behovet for utredninger. Forslag til planprogram sendes på høring og legges ut til offentlig ettersyn senest samtidig med varsling av planoppstart. Planprogrammet fastsettes ordinært av planmyndigheten.",
        "text": "Planprogrammet skal gjøre rede for formålet med planarbeidet, planprosessen med frister og deltakere, opplegget for medvirkning, spesielt i forhold til grupper som antas å bli særlig berørt, hvilke alternativer som vil bli vurdert og behovet for utredninger. Forslag til planprogram sendes på høring og legges ut til offentlig ettersyn senest samtidig med varsling av planoppstart. Planprogrammet fastsettes ordinært av planmyndigheten."
    },
    {
        "tag": "p",
        "class": "avsnitt",
        "html": "Dersom berørte regionale og statlige myndigheter på grunnlag av forslag til planprogram vurderer at planen kan komme i konflikt med nasjonale eller viktige regionale hensyn, skal dette framgå av uttalelsen til forslaget til planprogram.",
        "text": "Dersom berørte regionale og statlige myndigheter på grunnlag av forslag til planprogram vurderer at planen kan komme i konflikt med nasjonale eller viktige regionale hensyn, skal dette framgå av uttalelsen til forslaget til planprogram."
    },
    {
        "tag": "p",
        "class": "avsnitt",
        "html": "Dersom planen kan få vesentlige miljøvirkninger i en annen stat, skal planmyndigheten sende forslag til program for planarbeidet til berørte myndigheter i denne staten til uttalelse.",
        "text": "Dersom planen kan få vesentlige miljøvirkninger i en annen stat, skal planmyndigheten sende forslag til program for planarbeidet til berørte myndigheter i denne staten til uttalelse."
    },
    {
        "tag": "p",
        "class": "marg",
        "html": "§ 5-5 første ledd tredje punktum skal lyde:",
        "text": "§ 5-5 første ledd tredje punktum skal lyde:"
    },
    {
        "tag": "p",
        "class": "avsnitt",
        "html": "Dersom kommunen og innsigelsesorganet er uenig om adgangen til å fremme innsigelse etter denne bestemmelsen er avskåret, avgjør departementet spørsmålet når innsigelsessaken er sendt til departementet.",
        "text": "Dersom kommunen og innsigelsesorganet er uenig om adgangen til å fremme innsigelse etter denne bestemmelsen er avskåret, avgjør departementet spørsmålet når innsigelsessaken er sendt til departementet."
    },
    {
        "tag": "p",
        "class": "marg",
        "html": "§ 5-6 skal lyde:",
        "text": "§ 5-6 skal lyde:"
    },
    {
        "tag": "div",
        "class": "paragraf",
        "html": "§ 5-6. <em class=\" \">Mekling og avgjørelse av departementet</em>",
        "text": "§ 5-6. Mekling og avgjørelse av departementet"
    },
    {
        "tag": "p",
        "class": "avsnitt",
        "html": "Finner kommunen ikke å kunne ta hensyn til innsigelsen, skal det ordinært foretas mekling mellom partene. Dersom enighet ikke oppnås, treffer kommunen planvedtak og sender planen og innsigelsen, med meklerens tilråding, til departementet. Departementet avgjør om innsigelsen skal tas til følge og planen endres.",
        "text": "Finner kommunen ikke å kunne ta hensyn til innsigelsen, skal det ordinært foretas mekling mellom partene. Dersom enighet ikke oppnås, treffer kommunen planvedtak og sender planen og innsigelsen, med meklerens tilråding, til departementet. Departementet avgjør om innsigelsen skal tas til følge og planen endres."
    },
    {
        "tag": "p",
        "class": "avsnitt",
        "html": "Kommunen skal innen to uker etter kommunestyrets vedtak oversende saken til fylkesmannen. Fylkesmannen bør innen fire uker etter at saken er mottatt fra kommunen, oversende innsigelsene til departementet. Fristen for fylkesmannen kan forlenges med ytterligere seks uker dersom det er nødvendig i store og kompliserte saker, og der det er behov for ytterligere avklaring mv.",
        "text": "Kommunen skal innen to uker etter kommunestyrets vedtak oversende saken til fylkesmannen. Fylkesmannen bør innen fire uker etter at saken er mottatt fra kommunen, oversende innsigelsene til departementet. Fristen for fylkesmannen kan forlenges med ytterligere seks uker dersom det er nødvendig i store og kompliserte saker, og der det er behov for ytterligere avklaring mv."
    },
    {
        "tag": "p",
        "class": "avsnitt",
        "html": "Kongen avgjør hvem som skal være mekler.",
        "text": "Kongen avgjør hvem som skal være mekler."
    },
    {
        "tag": "p",
        "class": "marg",
        "html": "§ 7-1 andre ledd skal lyde:",
        "text": "§ 7-1 andre ledd skal lyde:"
    },
    {
        "tag": "p",
        "class": "avsnitt",
        "html": "Planstrategien skal redegjøre for viktige regionale utviklingstrekk og utfordringer, vurdere langsiktige utviklingsmuligheter og ta stilling til langsiktige utviklingsmål og hvilke spørsmål som skal tas opp gjennom videre regional planlegging.",
        "text": "Planstrategien skal redegjøre for viktige regionale utviklingstrekk og utfordringer, vurdere langsiktige utviklingsmuligheter og ta stilling til langsiktige utviklingsmål og hvilke spørsmål som skal tas opp gjennom videre regional planlegging."
    },
    {
        "tag": "p",
        "class": "marg",
        "html": "§ 8-1 tredje ledd skal lyde:",
        "text": "§ 8-1 tredje ledd skal lyde:"
    },
    {
        "tag": "p",
        "class": "avsnitt",
        "html": "Som del av regional plan skal det samtidig utarbeides et handlingsprogram for gjennomføring av planen.",
        "text": "Som del av regional plan skal det samtidig utarbeides et handlingsprogram for gjennomføring av planen."
    },
    {
        "tag": "p",
        "class": "marg",
        "html": "§ 8-4 andre ledd tredje punktum skal lyde:",
        "text": "§ 8-4 andre ledd tredje punktum skal lyde:"
    },
    {
        "tag": "p",
        "class": "avsnitt",
        "html": "Etter at planen er vedtatt, har fylkeskommunen ansvar for å avklare om innvendinger står ved lag og eventuelt sende planen videre til departementet.",
        "text": "Etter at planen er vedtatt, har fylkeskommunen ansvar for å avklare om innvendinger står ved lag og eventuelt sende planen videre til departementet."
    },
    {
        "tag": "p",
        "class": "marg",
        "html": "§ 11-8 første ledd andre punktum skal lyde:",
        "text": "§ 11-8 første ledd andre punktum skal lyde:"
    },
    {
        "tag": "p",
        "class": "avsnitt",
        "html": "Hensyn og forhold som inngår i andre ledd bokstav a til f, kan markeres i arealdelen som hensynssoner med tilhørende retningslinjer og bestemmelser.",
        "text": "Hensyn og forhold som inngår i andre ledd bokstav a til f, kan markeres i arealdelen som hensynssoner med tilhørende retningslinjer og bestemmelser."
    },
    {
        "tag": "p",
        "class": "marg",
        "html": "§ 11-8 tredje ledd bokstav e skal lyde:",
        "text": "§ 11-8 tredje ledd bokstav e skal lyde:"
    },
    {
        "tag": "table",
        "class": "avsnitt",
        "html": "<tr>\n<td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">e)</td>\n<td class=\" morTableVerticalAlignTop morTableAlignLeft\">Sone med krav om felles planlegging for flere eiendommer, herunder med særlige samarbeids- eller eierformer, samt omforming og fornyelse.</td>\n</tr>",
        "text": "e)Sone med krav om felles planlegging for flere eiendommer, herunder med særlige samarbeids- eller eierformer, samt omforming og fornyelse."
    },
    {
        "tag": "p",
        "class": "avsnitt",
        "html": "Bestemmelser til denne sonen kan fastsette at flere eiendommer i et område skal undergis felles planlegging og at det skal brukes særskilte gjennomføringsvirkemidler. Det kan også gis bestemmelser med hjemmel i § 11-9 nr. 3.",
        "text": "Bestemmelser til denne sonen kan fastsette at flere eiendommer i et område skal undergis felles planlegging og at det skal brukes særskilte gjennomføringsvirkemidler. Det kan også gis bestemmelser med hjemmel i § 11-9 nr. 3."
    },
    {
        "tag": "p",
        "class": "marg",
        "html": "§ 11-8 tredje ledd bokstav f skal lyde:",
        "text": "§ 11-8 tredje ledd bokstav f skal lyde:"
    },
    {
        "tag": "table",
        "class": "avsnitt",
        "html": "<tr>\n<td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">f)</td>\n<td class=\" morTableVerticalAlignTop morTableAlignLeft\">Sone hvor gjeldende reguleringsplan fortsatt skal gjelde uendret. Ved bruk av denne hensynssonen skal kommunen vurdere om reguleringsplanene er i samsvar med nasjonale og regionale interesser.</td>\n</tr>",
        "text": "f)Sone hvor gjeldende reguleringsplan fortsatt skal gjelde uendret. Ved bruk av denne hensynssonen skal kommunen vurdere om reguleringsplanene er i samsvar med nasjonale og regionale interesser."
    },
    {
        "tag": "p",
        "class": "marg",
        "html": "§ 11-11 første ledd nr. 1 skal lyde:",
        "text": "§ 11-11 første ledd nr. 1 skal lyde:"
    },
    {
        "tag": "table",
        "class": "avsnitt",
        "html": "<tr>\n<td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">1.</td>\n<td class=\" morTableVerticalAlignTop morTableAlignLeft\">omfang, lokalisering og utforming av bygninger og anlegg til landbruk og reindrift som nevnt i § 11-7 andre ledd nr. 5,</td>\n</tr>",
        "text": "1.omfang, lokalisering og utforming av bygninger og anlegg til landbruk og reindrift som nevnt i § 11-7 andre ledd nr. 5,"
    },
    {
        "tag": "p",
        "class": "marg",
        "html": "§ 12-2 tredje ledd skal lyde:",
        "text": "§ 12-2 tredje ledd skal lyde:"
    },
    {
        "tag": "p",
        "class": "avsnitt",
        "html": "For områderegulering som innebærer vesentlige endringer av vedtatt kommuneplan gjelder §§ 4-1 og 4-2 andre ledd.",
        "text": "For områderegulering som innebærer vesentlige endringer av vedtatt kommuneplan gjelder §§ 4-1 og 4-2 andre ledd."
    },
    {
        "tag": "p",
        "class": "marg",
        "html": "§ 12-3 tredje ledd skal lyde:",
        "text": "§ 12-3 tredje ledd skal lyde:"
    },
    {
        "tag": "p",
        "class": "avsnitt",
        "html": "Private forslag må innholdsmessig følge opp hovedtrekk og rammer i kommuneplanens arealdel og foreliggende områdereguleringer. Ved vesentlige avvik gjelder kravene i §§ 4-1 og 4-2 andre ledd.",
        "text": "Private forslag må innholdsmessig følge opp hovedtrekk og rammer i kommuneplanens arealdel og foreliggende områdereguleringer. Ved vesentlige avvik gjelder kravene i §§ 4-1 og 4-2 andre ledd."
    },
    {
        "tag": "p",
        "class": "marg",
        "html": "§ 12-4 femte ledd skal lyde:",
        "text": "§ 12-4 femte ledd skal lyde:"
    },
    {
        "tag": "p",
        "class": "avsnitt",
        "html": "Er bygge- og anleggstiltak som hjemles i plan fremmet med bakgrunn i privat reguleringsforslag etter § 12-11, ikke satt i gang senest ti år etter at planen er vedtatt, skal kommunen før avgjørelse av byggesøknad for nye utbyggingsområder etter planen, påse at planen i nødvendig grad er oppdatert. Tiltakshaver er ansvarlig for å skaffe nødvendige opplysninger og dokumentasjon for kommunens vurdering.",
        "text": "Er bygge- og anleggstiltak som hjemles i plan fremmet med bakgrunn i privat reguleringsforslag etter § 12-11, ikke satt i gang senest ti år etter at planen er vedtatt, skal kommunen før avgjørelse av byggesøknad for nye utbyggingsområder etter planen, påse at planen i nødvendig grad er oppdatert. Tiltakshaver er ansvarlig for å skaffe nødvendige opplysninger og dokumentasjon for kommunens vurdering."
    },
    {
        "tag": "p",
        "class": "marg",
        "html": "§ 12-7 første ledd nr. 1 skal lyde:",
        "text": "§ 12-7 første ledd nr. 1 skal lyde:"
    },
    {
        "tag": "table",
        "class": "avsnitt",
        "html": "<tr>\n<td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">1.</td>\n<td class=\" morTableVerticalAlignTop morTableAlignLeft\">grad av utnytting, utforming, herunder estetiske krav, og bruk av arealer, bygninger og anlegg i planområdet,</td>\n</tr>",
        "text": "1.grad av utnytting, utforming, herunder estetiske krav, og bruk av arealer, bygninger og anlegg i planområdet,"
    },
    {
        "tag": "p",
        "class": "marg",
        "html": "§ 12-7 første ledd nr. 8 skal lyde:",
        "text": "§ 12-7 første ledd nr. 8 skal lyde:"
    },
    {
        "tag": "table",
        "class": "avsnitt",
        "html": "<tr>\n<td data-level=\"1\" class=\"morTag_n leftMargin_1 listeitemNummer morTableVerticalAlignTop morTableAlignRight morTableWidthPercent5\">8.</td>\n<td class=\" morTableVerticalAlignTop morTableAlignLeft\">krav om tilrettelegging for forsyning av vannbåren varme til ny bebyggelse og at det er tilknytningsplikt etter § 27-5,</td>\n</tr>",
        "text": "8.krav om tilrettelegging for forsyning av vannbåren varme til ny bebyggelse og at det er tilknytningsplikt etter § 27-5,"
    },
    {
        "tag": "p",
        "class": "marg",
        "html": "§ 12-9 skal lyde:",
        "text": "§ 12-9 skal lyde:"
    },
    {
        "tag": "div",
        "class": "paragraf",
        "html": "§ 12-9. <em class=\" \">Behandling av planprogram for planer med vesentlige virkninger</em>",
        "text": "§ 12-9. Behandling av planprogram for planer med vesentlige virkninger"
    },
    {
        "tag": "p",
        "class": "avsnitt",
        "html": "For planer som kan få vesentlige virkninger for miljø og samfunn, skal det utarbeides planprogram etter reglene i § 4-1.",
        "text": "For planer som kan få vesentlige virkninger for miljø og samfunn, skal det utarbeides planprogram etter reglene i § 4-1."
    },
    {
        "tag": "p",
        "class": "avsnitt",
        "html": "Forslag til planprogram skal sendes på høring og legges ut til offentlig ettersyn senest samtidig med varsel om oppstart av planarbeidet. Forslaget skal også gjøres tilgjengelig gjennom minst én avis som er alminnelig lest på stedet og elektroniske medier. Frist for å gi uttalelse skal være minst seks uker.",
        "text": "Forslag til planprogram skal sendes på høring og legges ut til offentlig ettersyn senest samtidig med varsel om oppstart av planarbeidet. Forslaget skal også gjøres tilgjengelig gjennom minst én avis som er alminnelig lest på stedet og elektroniske medier. Frist for å gi uttalelse skal være minst seks uker."
    },
    {
        "tag": "p",
        "class": "avsnitt",
        "html": "Kommunen avgjør om planprogram skal fastsettes. Planprogrammet fastsettes ordinært av kommunestyret. Kommunestyret kan delegere myndigheten til å fastsette planprogram i samsvar med kommunelovens regler.",
        "text": "Kommunen avgjør om planprogram skal fastsettes. Planprogrammet fastsettes ordinært av kommunestyret. Kommunestyret kan delegere myndigheten til å fastsette planprogram i samsvar med kommunelovens regler."
    },
    {
        "tag": "p",
        "class": "marg",
        "html": "§ 12-10 skal lyde:",
        "text": "§ 12-10 skal lyde:"
    },
    {
        "tag": "div",
        "class": "paragraf",
        "html": "§ 12-10. <em class=\" \">Behandling av reguleringsplanforslag</em>",
        "text": "§ 12-10. Behandling av reguleringsplanforslag"
    },
    {
        "tag": "p",
        "class": "avsnitt",
        "html": "Forslag til reguleringsplan sendes på høring og legges ut til offentlig ettersyn. Planforslaget gjøres tilgjengelig gjennom elektroniske medier. Frist for å gi uttalelse og eventuelt fremme innsigelse skal være minst seks uker. Dersom reguleringsplan er underlagt krav om konsekvensutredning etter § 4-2, skal konsekvensutredningen følge planforslaget.",
        "text": "Forslag til reguleringsplan sendes på høring og legges ut til offentlig ettersyn. Planforslaget gjøres tilgjengelig gjennom elektroniske medier. Frist for å gi uttalelse og eventuelt fremme innsigelse skal være minst seks uker. Dersom reguleringsplan er underlagt krav om konsekvensutredning etter § 4-2, skal konsekvensutredningen følge planforslaget."
    },
    {
        "tag": "p",
        "class": "avsnitt",
        "html": "Registrerte grunneiere og festere og så vidt mulig andre rettighetshavere i planområdet samt naboer, skal når de blir direkte berørt, på hensiktsmessig måte underrettes om forslag til reguleringsplan med opplysning om hvor det er tilgjengelig.",
        "text": "Registrerte grunneiere og festere og så vidt mulig andre rettighetshavere i planområdet samt naboer, skal når de blir direkte berørt, på hensiktsmessig måte underrettes om forslag til reguleringsplan med opplysning om hvor det er tilgjengelig."
    },
    {
        "tag": "p",
        "class": "avsnitt",
        "html": "Når fristen er ute, tar kommunen saken opp til behandling med de merknader som er kommet inn. Forslaget bør være ferdigbehandlet for vedtak innen tolv uker. Fristen kan forlenges med ytterligere seks uker dersom det er nødvendig i store og kompliserte saker og der det er behov for ytterligere avklaring mv.",
        "text": "Når fristen er ute, tar kommunen saken opp til behandling med de merknader som er kommet inn. Forslaget bør være ferdigbehandlet for vedtak innen tolv uker. Fristen kan forlenges med ytterligere seks uker dersom det er nødvendig i store og kompliserte saker og der det er behov for ytterligere avklaring mv."
    },
    {
        "tag": "p",
        "class": "avsnitt",
        "html": "For private reguleringsforslag gjelder i tillegg § 12-11.",
        "text": "For private reguleringsforslag gjelder i tillegg § 12-11."
    },
    {
        "tag": "p",
        "class": "marg",
        "html": "§ 12-11 tredje punktum skal lyde:",
        "text": "§ 12-11 tredje punktum skal lyde:"
    },
    {
        "tag": "p",
        "class": "avsnitt",
        "html": "Finner ikke kommunen grunn til å fremme forslaget, skal forslagsstilleren innen tre uker underrettes ved brev.",
        "text": "Finner ikke kommunen grunn til å fremme forslaget, skal forslagsstilleren innen tre uker underrettes ved brev."
    },
    {
        "tag": "p",
        "class": "marg",
        "html": "§ 12-13 tredje ledd første punktum skal lyde:",
        "text": "§ 12-13 tredje ledd første punktum skal lyde:"
    },
    {
        "tag": "p",
        "class": "avsnitt",
        "html": "Departementet kan, selv om det ikke er reist innsigelse, oppheve hele eller deler av planen eller gjøre de endringer som finnes påkrevd, dersom den strider mot nasjonale interesser eller regional plan.",
        "text": "Departementet kan, selv om det ikke er reist innsigelse, oppheve hele eller deler av planen eller gjøre de endringer som finnes påkrevd, dersom den strider mot nasjonale interesser eller regional plan."
    },
    {
        "tag": "p",
        "class": "marg",
        "html": "§ 12-14 andre ledd andre punktum oppheves.",
        "text": "§ 12-14 andre ledd andre punktum oppheves."
    },
    {
        "tag": "h2",
        "class": "",
        "html": "II",
        "text": "II"
    },
    {
        "tag": "p",
        "class": "avsnitt",
        "html": "Loven trer i kraft fra den tid Kongen bestemmer.",
        "text": "Loven trer i kraft fra den tid Kongen bestemmer."
    }
]